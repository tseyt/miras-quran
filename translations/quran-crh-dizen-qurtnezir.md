**Къур'ан-ы Керим ве изаатлы манасы** 

Къырымтатарджа, 2-джи нешири, 2005 

Къырым мусульманлары Диний идаресининъ тарафындан азырлангъан бу терджиме вастасынен  арапча бильмеген Къырым мусульманлары Аллаhу Таалянынъ эмир ве ясакъларыны  къырымтатар тилинде анъламакъ имкянларына наиль олалар. Окъуйыджыларны арапча  теляфузгъа алыштырмакъ макъсадынен, Къур'ан сурелерининъ адлары ве аетлерден мисаль  оларакъ алынгъан келимелер теджвид ве талим къаиделерине коре окъулувына олдукъча  якъынлаштырылгъан алда язмагъа арекет этильди. 

"Къур'ан-ы Керим ве изаатлы манасы" китабы Къырым мусульманлары муфтиятынынъ  15/10/2004 къабул эткен къарарына бинаэн нешир этильди. 

Cаит Дизен, Закир Къуртнезир

**Сёз башы** 

**Экинджи неширге сёз башы** 

Бисмилляаhирраhмаанирраhиим. 

Къур’ан-ы Керим – Аллаhу Таалянынъ сёзю, келямыдыр. О, бутюн инсаниетни бу дюньяда ве  ахиретте бахтлылыкъкъа ириштирмек ичюн, сонъки Пейгъамбер Азрети Муhаммед(с.а.в.)ге,  арапча оларакъ, Джебраил алейхисселям вастасынен вахий олунгъан, окъулувынен ибадет  этильген, ич бир тенъеши олмагъан иляхий Юдже Китаптыр. 

Къур’ан-ы Керимнинъ давети, укюм ве ясакълары, ривает ве насиатлары джеми инсанларгъа аит  экени козь огюне алынгъанда, Оны окъумакънынъ, суре ве аетлерининъ маналарыны  анъламакънынъ эмиети не къадар муимлиги даа зияде анълашыла. Белли олгъаны киби, Юдже  Китабымыз ильки кере хиджрий IV асырда фарс тилине чевирильген. Шимди исе, дюньянынъ  чешит халкълары тиллеринде Къур’ан-ы Керимнинъ терджимелери мевджуттыр. 

Бу терджимелер вастасынен арапча бильмеген инсанлар Юдже Раббимизнинъ эмир ве  ясакъларыны ана тиллеринде анъламакъ имкянларына наиль олалар. Бу нокътаи назардан,  Къур’ан-ы Керимде беян этильген иляхий акъикъатлар ве огютлернинъ эр кес тарафындан ана  тилинде окъуп огренилюви, анъланылувы, олар акъкъында тюшюнилюви, къальплерге  ерлештирилюви зияде муимдир. 

1998 сенеси, Къырым мусульманлары Диний идаресининъ тарихында биринджи кере, Юдже  Китабымызнынъ изаатлы манасы азырланылып, беш бинъ нусхада нешир этильген эди. Бу иш  узеринде бир йылдан зияде чалышылды. 

Иште, арадан еди йыл къадар вакъыт кечти. Бу йыллар ичинде китапкъа талап даа да артты. Буны  козь огюне аларакъ, Къырым мусульманлары Диний идареси “Къур’ан-ы Керим ве изаатлы  манасы» китабыны, къырымтатарджа метни гъайрыдан козьден кечирильген алда, текрар нешир  этмек къарарына кельди. Бу иште бизге тюрк къардашларымыз ярдымджы олдылар. Бунынъ  ичюн, оларгъа, бунынъ киби де, Китапнынъ экинджи неширине эр джеэттен ярдымда булунгъан  аркъадашларгъа Къырым мусульманлары адындан терен миннетдарлыкъ бильдиремиз. 

Бутюн ишлеримизде Аллаh ярдымджымыз олсун. 

Амин\! 

ЭМИРАЛИ АБЛАЕВ,   
Къырым мусульманларынынъ муфтиси. 

Октябрь, 2004 cенеси.

**Къур'ан ве манасы** 

Къур'ан бир хидает ве бир муджизевий китаптыр. О инсанлыкъны догъру ёлгъа ириштирмек  ичюн ёлланылгъан акърансыз бир муджизедир. 

"Къур'ан" сёзюнинъ манасы--"окъумакъ"тыр. Анджакъ, дюньяда энъ чокъ окъулгъан ве  окъуладжакъ китап олгъаны ичюн исм-и меф'уль манасы да берильген. Бутюн саифелернинъ  джемине Къур'ан денильгени киби, бир къысмына, атта бир аетине де, Къур'ан денилир. Къур'ан ы Керимнинъ башкъа адлары да бар, факъат энъ кениш даркъагъаны Къур'андыр. Дигер  адларындан базылары шулардыр: Китап, Фуркъан, Зикр, Тензиль. Мешур олгъан сыфатлары  арасында да шулар сайыла билир: Мубиин, кериим, нуур, худаа, рахмет, шифаа, мев'ыза, бушраа,  бешиир, незиир, азииз. 

Чешит хусусиетлерини козь огюне аларакъ, Къур'анны бойле тарифлемек мумкюн: "Къур'ан, Аз.  Муhаммедге 23 йыллыкъ пейгъамберлик девринде арап тилинде ве вахий ёлунен эндирильген,  "Фаатиhа" суресинен башланып, "Наас" суресинен биткен, мусхафларда язылы олуп, мутеватир  оларакъ накъль этильген, тилявети иле ибадет япылгъан муджизе келямдыр". 

Къур'аннынъ 23 йыл девамында чешит себеплерге ве шартларгъа коре, чешит вакъытларда  назиль олувы, онынъ ирщат ве ислях истеген инсаннынъ психологиясына уйгъун бир тедавий ве  тербие усулыны къулланувнен якъындан багълыдыр. Зира, акъыл саиби бир варлыкъ олгъан  инсан, огренюв, къаврав ве уюв къабилиетине саиптир. Инсаннынъ эр анги бир шейге алышып,  уйгъаны киби, огренерек бир алышкъанлыкъ алына кетирген бир давранышны терк этюви де,  вакъыт ве арекет талап этер. Иште, бу себепке багълы оларакъ, Къур'ан вакъыт аралыкъларынен  энген. 

Аз. Пейгъамбер Къур'анны вахий оларакъ алгъан, озь тарафындан ич бир шей иляве этмеден ве  ич бир эксильтюв япмадан, оны олгъаны киби, умметине теблигъ эткен. 

Къур'ан--сёзлеринен ибадет этильген бир китаптыр. Намаз киби эсас ибадетлерде окъулувынен  берабер, Къур'анны айрыджа окъумакъ, динълемек, языларына бакъмакъ, башкъасына окъутмакъ  ве огретмек де ибадеттир. 

Намаз къылмакъ фарз олгъаны киби, Къур'андан намазларда окъуладжакъ микъдарда огренип  эзберлемек де фарздыр. Бу фарзны ерине кетирмек Къур'ан терджимесини эзберлемекнен  мумкюн дегильдир. Бундан да гъайры, Къур'ан терджимесинен намаз къылынмаз. Эр бир  мусульман бираз гъайрет сарф этип, Къур'анны аслындан окъумагъа огренмели. Дигер тарафтан,  Къур'аннынъ терджимеси ве тефсирини окъумакъ да савап. 

Къур'ан--сёзлери ве манасынен муджизедир. Къур'аннынъ муджизелиги--онъа бенъзерининъ  инсанлар тарафындан мейдангъа кетирилюви мумкюн олмагъаныдыр. Акъикъатен, Къур'ан-ы  Керим энюви, окъулувы, язылувы, муафазасы, тертиби, меселелерни эльге алув тарзы, ахирет  алеминден бильги берюви, берген хаберлерининъ догърулыгъы киби пек чокъ хусуста, инсанлар  тарафындан язылгъан ве тертип этильген эсерлерден бутюнлей фаркълыдыр. 

Услюп нокътаи назарындан да, Къур'ан ич бир эсерге бенъземей. Зира, инсанларнынъ мейдангъа 

кетирген эсерлери я шиир, я да несирдир. Къур'ан исе, не шиир, не де несирдир. Айрыджа,  Къур'анда ич бир эсерде корюльмеген зенгин ве къыяссыз бир мусикъийлик мевджут. Бу  мусикъийликни ифаде этмек ичюн Къур'анны теджвид ве тертиль (орта дередже) иле окъумакъ  зарур. 

Къур'ан Аллаhнынъ келямы олгъаны ичюн де, къадимийдир (эзелийдир). Онынъ ичюн бизде  Къур'ан "Келям-ы къадим" дие де адландырыла. Биз тилимизнен окъугъан, къулакъларымызнен  эшиткен, къалемлеримизнен язгъан, козьлеримизнен корьген, эллеримизнен туткъан саифелер  къадим олгъан аслынынъ маддий алемдеки корюнишинден ибарет. Къур'аннынъ къадимий  олгъан аслы левх-и махфуздадыр. Къур'ан башта левх-и махфуздан Бейт'ул-иззе денильген бир  макъамгъа топтан эндирильген ки, бунъа "инзал", о ерден къысым-къысым Джебраил (а.с.)  вастасынен вахий оларакъ, Пейгъамберимизге ёлланылгъандыр ки, бунъа да "тензиль" дениле. 

Эсасен Аз. Пейгъамберимизнинъ бутюн теблигълери (анълатувлары) вахий менбалардан  олмакънен берабер, буларнынъ эписи Къур'ан даиресине кирмей. Яни Аллаh тарафындан вахий  оларакъ эндирильген ве юкъарыдаки тариф манасы черчивесине кирген лафизлерге (сёзлерге)  "Къур'ан", манасы вахий олунып да, сёзлери Пейгъамбер эфендимиз тарафындан, Юдже  Аллаhкъа нисбет этилип айтылгъан сёзлерге "хадис-и къудсий", булардан да гъайры, Аз.  Пейгъамбернинъ къавиль, фииль ве такъдирлерини анълаткъан сёзлерге де къыскъадан "хадис"  ады берильген. 

Къур'ан арапча оларакъ бутюн инсанлыкъкъа эндирильген. Бунъа коре, Къур'анны инсанларгъа  теблигъ этювнинъ (анълатувнынъ) эки ёлу бар. Я бутюн инсанларгъа арапчаны огретмек, я да  Къур'анны башкъа тиллерге терджиме этммек. Бутюн инсанларгъа арапча огретмек имкянсыз  бир шей олмакънен берабер, бунъа аджет де ёкъ. Бунынъ устюне Къур'анда, чешит тиллернинъ  мевджутлиги ве бунынъ Аллаhнынъ варлыкъ ве къудретининъ делиллеринден олгъаны  бильдирильген. Бу алда Къур'аннынъ башкъа тиллерге чевирильмек кереклиги ортагъа чыкъа. 

Эсасен Къур'анны бутюн инсанлыкъкъа етиштирилюви эки шекильде амелге кечириле билир: 

1\. Сёзлеринен ибадет этильген бир китап олгъаны ичюн Къур'аннынъ арапча метнини бутюн  инсанларгъа етиштирмек керек. Бойледже, эр кес оны окъумакъ, динълемек, эзберлемек,  ибадетлеринде окъумакъ, манасыны анъламагъаны алда, онынънен дуйгъуланмакъ имкянына  саип олур. Затен, мусульманлар асырлардан берли Къур'аннынъ арапча аслыны окъумакъта, атта  афызлар оны башындан сонъунадже эзберлемекте ве къыраатынен дуйгъуланып, башкъаларыны  да дуйгъуландырмакъталар. 

2). Къур'ан арапчадан башкъа тиллерге терджиме этилюви, ве арапча да дахиль, башкъа тиллерде  тефсирининъ язылувы керек. Бу нокътаи назар дикъкъат меркезиндедир. Къур'ан бугуньгедже  дюньянынъ пек чокъ тиллерине терджиме этильген ве базы тиллерде тефсири де мевджут.  Къур'анны текмиль терджиме этмек мумкюн олмагъаны себебинден, онынъ башкъа тиллерге  терджимеси "анълам" манасындадыр. 

Белли ки, дюньяда эр кунь чокътан-чокъ инсанлар, истер Къур'аннынъ аслыны окъуп ве динълеп,  истер Къур'ан терджимелерини окъуп, мусульман олмакъталар. Бу да, Къур'аннынъ сёзю ве  манасы иле муджизе олгъаныны ве бутюн вакъыт тазелигини сакълагъанына бир делильдир. 

Къур'аннынъ терджимеси ве тефсирлеринен акърансыз тарафлары ортагъа чыкъаркен, бир чокъ  инсанлар къыяметке къадар бу ёлнен хидаеттен насибини аладжакъ. 

Диний идаремиз тарафындан бундан эвель нешир этильген китаплардаки киби, бу китапта да,  окъуйыджыларны арапча теляфузгъа алыштырмакъ макъсадынен, Къур'ан сурелерининъ адлары  ве аетлерден мисаль оларакъ алынгъан келимелер теджвид ве талим къаиделерине коре  окъулувына олдукъча якъынлаштырылгъан алда язмагъа арекет этильди. Cозуп окъуладжакъ ве  шеддели арифлер экишер дане язылды. (Меселя, "Беййине", "Нисаа", "Исраа", "Сааффаат",  "Кеффарет" ... киби). Арапча "айн" арифи (') бельгисинен ифаде этильди. (Меселя, "Эн'аам",  "А'рааф" ...киби). Бунынъ киби де, арапчадаки йымшакъ "ха" ве "хе" ерине "h" арифи  къулланылды. Меселя, "Аллаh", "Муhаммед", "Фаатиhа", "hууд", "Мумтеhине",  "Наhль","hуджураат"... киби. Индже окъулгъан "а" арифи тутыкъ сесли арифлерден сонъ "я"  шеклинде язылды. Базы ерлерде индже "у"--"ю" арифинен ифаде этильди. Меселя, "Текяасур",  "Ихляас", "тефеккюр", "тешеккюр"... киби. 

Къур'ан аетлерининъ маналарыны ифаде эткен джумлелерде, базы ерлерде, белли грамматик  бельгилерден файдалынылмады. Метиннинъ арапча джумле къурулышына якъынджа олгъаныны  теминлемек, арапчасынен олдукъча аэнкдашлыгъыны теминлемек макъсадынен, базы алларда  къырымтатар тили грамматика къаиделеринден бираз четке чыкъаракъ, ана тилимиздеки джумле  къурулышындан фаркълыджа джумлелер къурмагъа меджбур олдыкъ ки,  окъуйыджыларымыздан бу киби алларны расткетиргенде, оларны янълыш къабул этмемелерини  риджа этемиз. 

Aйры сурелерге аит изаатлар я о суренинъ алтына, я да уьстюне, къавс ичинде, кучюкче  арифлернен берильди. 

Бунынъ киби де, базы къыйын анълашылгъан сёзлернинъ лугъаты да иляве этильди. 

САИТ ДИЗЕН,   
ЗАКИР КЪУРТНЕЗИР.

**1\. эль-ФААТИhА** 

Муддессир суресинден сонъ Меккеде энген, 7 аеттир.   
Къур'аннынъ ильк суреси олгъаны ичюн, ачыш япкъан, ачкъан манасына коре "Фаатиhа"  денильген. Дигер адлары шулар: Буюк Китап манасына коре "Умму'ль-Китап", диннинъ  эсасларыны тамамлайыджы манасына коре "эль-Эсас", баш мевзулары манасына коре Ислямны  анълаткъаны ичюн "эль-Вaафие" ве "эль-Кяaфие", ильк оларакъ энген еди ает манасына коре, "эс Себу'ль Месааний", бир чокъ сырларны ташыгъаны ичюн "эль-Кенз". 

Пейгъамберимиз: "Фаатиhаны окъумагъаннынъ намазы олмаз" буюргъанлар. Манасынынъ  итибары иле Фаатиhа энъ буюк дуа ве мунаджаттыр. Къуллыкънынъ ялынъыз Аллаhкъа  япыладжагъы, ярдымнынъ ялынъыз Аллаhтан келеджеги, догъру ёлда юрмекнинъ де, догъру  ёлдан сапылувнынъ да Аллаhнынъ ирадесине багълы олгъаны, чюнки хайыр ве шеррни яраткъан  да Аллаh олгъаны хусуслар бу суреде озь ифадесини тапкъандыр. 

Къур'ан инсаниетке догъру ёлны косьтермек ичюн эндирильген. Къур'аннынъ ичине алгъан  хусуслары, баш мевзуларынен Фаатиhада мевджуттыр. Зира, Фаатиhада cевмеге, тазимге ве  ибадетке ляйыкъ тек бир Аллаhнынъ барлыгъы, Онынъ акимиети, Ондан башкъа таяныладжакъ  бир кучь олмагъаны анълатыла ве догъру ёлда юрьмек, эйи инсан олмакъ тилегинде булуныла. БИСМИЛЛЯ 

Бир хадис-и шерифте:"Бисмиллянен башланмагъан эр бир иш текмиль дегильдир", – дениле. Бу  себептен, мусульманлар бутюн ишлерине, яхшы арекетлерине "Бисмилля"нен башларлар. "Бисмилляаhи раhмаани раhиим" демек – "Раhмаан ве Раhиим олгъан Аллаhнынъ адынен"  демектир. Мусульманларда ишлерге Аллаhнынъ адынен башламакъ пек гузель ан'ане ве  давраныштыр. Бунынъ киби де, Къур'ан-ы Керимден, бир ает биле окъуладжакъ олса, мытлакъа  "Бисмилля" чекилир. 

Эуузубиляаhиминешшейтааныраджиим 

1\. Рахман ве рахим олгъан Аллаhнынъ адынен. 

2\. Хамд (макътав ве макъталмакъ) алемлернинъ Рабби Аллаhкъа аиттир. 3\. О рахмандыр ве рахимдир. 

4\. Джеза кунюнинъ саибидир. 

5\. (Раббимиз\!) Ялынъыз Санъа къуллыкъ этермиз ве ялынъыз Сенден медет умют этермиз. 6\. Бизге догъру ёлны косьтер. 

7\. Озьлерине лютф ве икрам эткен кимселеринънинъ ёлуны; гъадапкъа огърагъанларнынъ ве  сапкъанларнынъ ёлуны дегиль\! 

*Аамин\!*   
*("Аалемиин" – аалем келимесининъ чокълугъыдыр. Инсан, мелек ве джин киби акъыл саиби  яратылгъанларнынъ эписини ичине алгъан кяинатнынъ адыдыр. Базылары да Аллаhнынъ  барлыгъына делялет этиджи эр шейге аалем денильгенини сёйлегенлер.* 

*Рахмаан – эйи олсун, фена олсун, му'мин олсун, кяфир олсун, айырды япмайып, дюньяда  ниметини эр кеске бериджи Аллаh демектир.* 

*Рахиим – ахиретте ниметлерини ялынъыз му'минлерге бериджи манасындадыр. Дженаб ы Аллаh дюньяда эр кеске нимет бергени алда, озюне инангъанларгъа ахиретте айрыджа муамеле япаджакъ. Къур'анда кечкен "Раhмаан" ве "Раhиим" келимелери эп бу манада  къулланылгъан.* 

*Джеза куню – ахиретте эр кеснинъ эсабы чекилип, эйининъ эйи, фенанынъ фена* 

*къаршылыкъ аладжакъ махкеме кунюдир.*   
*Тефсирджилернинъ анълаткъанларына коре, озьлерине лютф ве ихсанда булунылгъан  кимселер, пейгъамберлер ве оларнынъ ёлунда юргенлердир. Гъадапкъа огърагъанлар – еудийлер, сапыкълар исе – христианлар олгъаны ривает этиле.* 

*Бунынънен берабер, догъру ёлдан сапмакъ ве Аллаhнынъ гъадабына огърамакъ ялынъыз  христианлар ве еудийлерге аит дегиль.* 

*6-нджы аетте Аллаh Таaлядан бизни "догъру ёл"гъа къоювы истениле, 7-нджи аетте исе,  догъру ёлнынъ не олганы анълатыла. Бу да, башында Пейгъамбер олмакъ узьре, эйилернинъ  ёлуны эйи, феналарнынъ ёлуны да фена оларакъ косьтермектир, иште Къур'аннынъ буюк  бир къысмы бу эки аетнинъ тефсири шеклиндедир).* 

**2\. эль-БАКЪАРА** 

Мединеде энген, 286 аеттир. Къур'аннынъ энъ узун суресидир. Адыны 67-71-нджи аетлеирнде  еудийлерге соювлары эмир этилген сыгъырдан алгъан. Ялынъыз 281-нджи аети Веда хаджында  Меккеде энген. Инанчкъа, ахлякъкъа ве аят низамына аит укюмлернинъ муим бир къысмы бу  суредедир. 

Бисмиляаhирраhмаанирраhиим (Рахман ве рахим олгъан Аллаhнынъ адынен). 1\. Элиф. Ляам. Миим. 

2\. О китап (Къур'ан), онда асла шубе ёктыр. О, муттакъийлер (сакъынгъанлар ве арынмакъ  истегенлер) ичюн бир ёл косьтериджидир. 

3\. Олар гъайбгъа инанырлар, намаз къыларлар, озьлерине берген малларымыздан Аллаh  ёлларында арджларлар. 

4\. Кене олар санъа эндирильгенге ве сенден эвель эндирильгенлерге иман этерлер; ахирет  кунюне де кесен-кес инанырлар. 

5\. Иште, олар Рабблеринден кельген бир хидает узериндедирлер ве къуртулышкъа  иришкенлер де ялынъыз олардыр. 

*(Къур'ан сурелерининъ базыларынынъ башында "эль-хуруф'уль-мукъаттаа" денильген бир  такъым арифлер бар ве олар oлгъан сурелерининъ бир аетидир. Манасы ачыкъ олмагъан  бойле аетлерге "мутешаабиh" аетлер денилир. Мутешаабиh олгъан аетнинъ акъикъий  манасыны тек Аллаh билир. Базы алимлер исе, оларны "ёрумларлар". Бунъа коре, Элиф,  Ляам, Миим арифлерине шу маналар берильген:* 

*a). Иште, элинъиздеки Къур'аннынъ келимелери бу арифлерден тешкиль олгъандыр.  Буюрынъ, сиз де бенъзегенини япынъ\!* 

*б). Дикъкъатларны джельп этмек ичюн бир эдебий санаттыр. Зира, сёзге устю къапалы  башламакъ ве сонъра оны ачмакъ даа зияде дикъкъат чекер.* 

*в). Огренмекнинъ арифлернен башланувына ишареттир.*   
*Муттакъий – такъва саиби демектир. Аллаhнынъ азабындан акъкъы иле къоркъаджакъ,  Онынъ эмирлерине къаршы чыкъмагъа сакъынгъан, рахметине ышанып, кереги киби  къуллыкъ этеджек кимселерге Къур'анда "муттакъийлер" дениле.* 

*Гъайбгъа иман – Ислямнынъ "Ааменту"сининъ къыскъартылгъан ифадесидир. Манасы:* 

*Аллаhкъа, мелеклерге, китапларгъа, пейгъамберлерге, ахирет кунюне, къаза ве такъдирге,  хайыр ве шеррнинъ Аллаhтан олгъанына инанмакътыр. Къур'аннынъ пек чокъ еринде  "Гъайбгъа иман этер" я да "этерлер" джумлеси келеджек. Буларнынъ эписи иман  эсасларынынъ къыскъа шеклидир.* 

*Бакъара суресинде сёзге эвеля дикъкъатны чеккен арифлернен башланып, аман артындан  Къур'андан сёз этиле. Демек ки, шу элинъиздеки китап (Къур'ан) озюнде шек ве шубе  олмагъан Аллаhнынъ келямы ве эйилер ичюн догъру ёл реберидир. Къур'ант – бир ребер, ёл  косьтериджидир. Анджакъ кимге ёл косьтерир, кимге реберлик этер? Иште, аетлерде бу  суальге джевап берильген, энъ эвеля муттакъий олып, гъайбгъа инангъанларгъа ёл  косьтергени анълатыла. Къур'ан акъикъатен бутюн инсанлыкъкъа эндирильген. Анджакъ,  садедже онъа ёнельген ве онынънен догъру ёлны тапмакъ истегенлерге ребердир. Бу ерде гъайбгъа имандан сонъ, "Келиме-и Шеадет, намаз, зекят, ораза ве хадж"дан  ибарет олгъан Ислямнынъ беш эсасындан садедже "намазнен зекят" зикр этильген. Бу эки  эсаснынъ зикри мисаль ёлунен дигерлерине де ишереттир. Бунъа коре, Къур'анда  "намазнен зекят" бу аетте олгъаны киби, берабер анъылгъан вакъытта беш эсаскъа  ишарет этильмекте).* 

6\. Шу акъикъат ки, кяфир олгъанларны (азап иле) къоркъутсанъ да, къоркъутмасанъ да, олар  ичюн эпбирдир, иман этмезлер. 

7\. Аллаh оларнынъ къальплерини ве къулакъларыны муурьлеген. Оларнынъ козьлерине де  бир чешит перде чеккен ве олар ичюн (дюньяда ве ахиретте) буюк бир азап бар. 8\. Инсанлардан базылары да бар ки, инанмагъанлары алда: "Аллаhкъа ве ахирет кунюне  инандыкъ", дерлер. 

9\. Олар (озь акъылларына коре) гуя Аллаhны ве му'минлерни алдаталар. Албуки, олар  ялынъыз озьлерини алдаталар ве бунунъ фаркъына бармазлар. 

10\. Оларнынъ къальплеринде бир хасталыкъ бар. Аллаh да оларнынъ хасталыгъыны  зияделештиргендир. Сёйлеген яланлары себебинден, олар ичюн шиддетли бир азап бар. 11\. Оларгъа: «Ер юзюнде фесат чыкъарманъ», денильген вакъытта: "Биз ялынъыз ислях  этиджилермиз", дерлер. 

12\. Шуны билинъ ки, олар бозгъунджыларнынъ там озьлеридир, лякин анъламазлар. 13\. Оларгъа: «Инсанларнынъ иман эткенлери киби, сиз де иман этинъ», денильгенде: "Биз ич  сефихлернинъ (акъылсыз ве ахмакъ кишилернинъ) иман эткенлери киби иман этермизми\!"  дерлер. Билинъиз ки, сефихлер анджакъ озьлеридир, факъат буны бильмезлер (я да  бильмеген киби олурлар). 

14\. (Бу мунафыкълар) му'минлерге расткельген вакъытта: "(Биз де) иман эттик", дерлер.  (Озьлерини сапыткъан) шейтанларынен козь-козьге къалгъанларында исе: «Биз сизнен  берабермиз, биз оларнен (му'минлернен) садедже алай этемиз (усьтлеринден кулемиз)»,  дерлер. 

15\. Акъикъатен, Аллаh оларнен алай этер де, адьлеринден ашкъанда, оларгъа фырсат берир. Бу  себептен олар бир муддет озь башларына юрерлер. 

16\. Иште, олар хидаетке нисбетен сапыкълыкъны сатын алгъанлардыр. Aнджакъ оларнынъ бу  тиджарети къазанчлы дегиль ве озьлери де догъру ёлгъа кирмегенлердир. *(Дженаб-ы Аллаh бу суренинъ башында эвеля Юдже Китабы Къур'андан, онынъ  муттакъийлер ичюн бир ёл косьтереджи ве хидает чокърагъы олгъанындан, бунынъ киби  де, гъайбгъа имандан ве Ислямнынъ темелини тешкиль эткен баш вазифелерден сёз* 

*юрьсете ве бу арада инсанларны, инанч нокътаи назарындан, учь группагъа айыра: Биринджиси – му'минлер; оларнынъ васыфлары ильки беш аетте къыскъадан  анълатылгъан.* 

*Экинджиси – кяфирлер; оларнынъ вазиети де алтынджы ве единджи аетлерде  къыскъадан анълатылгъан.* 

*Учюнджиси – мунафыкълар; буларнынъ вазиетлери де кениш бир шекильде секизинджи  аеттен йигирми биринджи аетке къадар олгъан аетлерде анълатылгъан. Къу'ан инсанлыкъкъа догъру ёлны косьтермек ичюн ёлланылгъан бир китаптыр. Бунъа  коре, ильк эвеля озюне мухатап олгъан инсанлыкънынъ догъру ве янълыш инанч вазиетини,  буларнынъ кетирген месулиетлерини, догъругъа ве эгриге инангъан инсаннынъ дюньяда ве  ахиретте къаршылашаджакъ нетиджелери изаат этильген).* 

17\. Оларнынъ (мунафыкъларнынъ) вазиети (къаранлыкъ геджеде) бир атеш якъкъан кимсе  кибидир. О атеш янып да, этрафыны айдынлакътан анда Аллаh аман оларнынъ  айдынлыкъларыны кеткизир ве оларны къаранлыклар ичинде къалдырыр; (артыкъ ич бир  шейни) корьмезлер. 

*(Ает мунафыкларнынъ ильк анда Ислямнынъ нурындан айдынланып, мусульман  олувларыны, къаранлыкъ геджеде янгъан меш'алеге ве ондан файдалангъанларгъа; сонъра  аман куфюрге дёнювлерини де, о меш'аленинъ сёнмесине ве о ердекилернинъ къаранлыкъта  къалгъанларына бенъзете).* 

18\. Олар сагъыр, тильсиз ве корьдирлер. Бу себептен, олар кери дёнип оламазлар. 19\. Яхут (оларнынъ вазиети) коктен сагъанакъ алында ягъгъан, ичинде зифт къаранлыкълар,  гурюльти ве йылдырымлар булунгъан ягъмур(гъа тутулгъан кимселернинъ вазиети)  кибидир. О мунафыкълар йылдырымлардан келеджек олюм къоркъусынен пармакъларыны  къулакъларына тыкъарлар. Албуки, Аллаh кяфирлернинъ этрафыны къушаткъандыр. 20\. (О эснада) шемшек санки козьлерини чыкъараджакъ киби чакъар, олар ичюн этрафны  айдынлаткъанынен, о ерде бираз юрерлер, узерлерине къаранлыкъ чёккенинен де, олгъан  ерлеринде къалырлар. Аллаh истесе эди, эльбетте оларнынъ къулакъларыны сагъыр,  козьлерини корь этер эди. Аллаh, шубесиз, эр шейге къадирдир.   
*(Бу аетлерде кечкен мисаллерден кяфирлернинъ ве мунафыкларнынъ Ислям къаршысында  къафаларында фыртыналар къопкъаны, къоркъу ве эеджанларгъа къапылгъанлары, базан  хакъны кореджек киби олгъанлары, базан да, къаранлыкъкъа комюльгенлери анълашыла).* 

21\. Эй, инсанлар\! Сизни ве сизден эвелькилерни яраткъан Раббинизге къуллыкъ этинъиз.  Бельки, бойледже къорчаланырсынъсыз (Аллаhнынъ азабындан озюнъизни  къуртарырсынъыз). 

22\. О, Рабб ки, ерни сиз ичюн бир тёшек, кокни де (къуббе киби) бир таван япты. Коктен сув  эндиререк, онынънен сизге гъыда олсун дие, (ерден) чешит махсуллар чыкъарды. Артыкъ  буны биле-биле Аллаhкъа ширк къошманъ. 

23\. Эгер къулумызгъа эндиргенлеримизден эр анги бир шубеге тюшсенъиз, айды онъа  бенъзеген бир суре кетиринъ, эгер идданъызда догъру олсанъыз, Аллаhтан гъайры  шаатларынъзны (ярдымджыларынъызны) да чагъырынъ. 

24\. Буны япып оламазсынъыз –ки, эльбетте япалмайджакъсынъыз– якъарлыгъы инсан ве  таштан ибарет жеэннем атешинден сакъынынъ. Чюнки, о атеш кяфирлер ичюн  азырланылгъандыр.

25\. Иман этип, эйи арекетте булунгъанларгъа ичинден ирмакълар акъкъан дженнетлер  олгъаныны мужделе\! О дженнетлердеки бир мейвадан озьлерине рызыкъ оларакъ  ашатылгъанынен: «Бу – бундан эвель дюньяда бизге берильгенлеринден», дерлер. Бу  рызыкълар оларгъа (базы тарафтан дюньядакинe) бенъзегени берильгендир. Олар ичюн  дженнетте тер-темиз зевджелер де бар. Ве олар о ерде эбедий къалыджылардыр. *(Бу аетте дюньяда мусульман олуп, гузель ишлер япкъан ве акъикъатен му'мин оларакъ  ахиретке кочькен кимселернинъ аладжакъ мукяфатлары анълатылгъан, о ерде  дженнетлилерге берильген ниметлернинъ дюньядакилерине бенъзегенине ишарет  этильген. Анджакъ, ахирет ниметлерининъ дюньядакилеринен бир олгъаны  тюшюнильмемелидир. Чюнки, Бухарийнинъ "Беду'ль-халкъ" баасында ривает эткен бир  хадисте: "Дженнет эхлине козьлер корьмеген, къулакълар эшитмеген, къальплерден биле  кечмеген ниметлер берилир", денильген).* 

26\. Шубесиз, Аллаh (акъны анълатмакъ) ичюн сиврисинек ве ондан да гъайры, башкъа бир  варлыкъны мисаль кетирмектен чекинмез. Иман эткенлерге кельгенде, олар бойле  мисаллернинъ Рабблеринден кельген хакъ ве керчек олгъаныны билирлер. Кяфирлер исе:  «Аллаh бойле мисаль бермекле не мурат этер?» дерлер. Аллаh онынънен бир чокъ кимсени  сапытыр, бир чокъларыны да, догъру ёлгъа ёнельтир. Берген мисаллеринен Аллаh анджакъ  фасыкъларны сапытыр (чюнки булар бирер имтиандыр). 

*(Бу аетте сиврисинек ве ондан даа зайыф махлюкъларнынъ мисальге кетирилювини  мунасип корьмегенлернинъ асылында озьлерининъ кучюк ве дегерсиз олгъанылары, о  себептен Аллаhкъа иман этмегенлери анълатыла, буларгъа дегер берип, иман  эткенлернинъ исе, акъыллы ве дегерли кимселер олгъанлары бильдириле. Булар бирер  имтиандыр. Инсанлардан бир къысмы иман этер, имтианны къазаныр, бир къысмы да,  зарар этер).* 

27\. Олар ойле (фасыкълар) ки, кесен-кес сёз бергенден сонъ, сёзлеринден къайтырлар. Аллаh,  зиярет этилип, ал ве хатири соралувыны истеген кимселерни зиярет этмезлер. Ве ер  юзюнде фитне ве фесат чыкъарырлар. Иште, олар акъикъатен зараргъа огърагъанлардыр. *(Фасыкъ – хакъ ёлдан сапкъан кимседир. Кесен-кес оларакъ берильген сёз де, эхл-и  китапнынъ Теврат ве Инджильде келеджеги бильдирильген ахыр заман Пейгъамберине  иман этеджеклерини сёйлевлеридир ки, кельгенинен иман этмедилер ве сёзлеринде  турмадылар. Ислямнынъ чокъ дегер берген акъраба, къомшу ве якъынларнен алякъада  булунаракъ, буларгъа ярдым этювни терк эттилер, фитне ве фесатчы олдылар,  бойледже, эм дюньяда, эм де ахиретте зарар корьдилер).* 

28\. Эй, кяфирлер\! Сиз олю экенде, сизни тирильткен (дюньягъа кетирип, аят берген) Аллаhны  насыл инкяр этесинъиз? Сонъра сизни ольдюреджек, текрар сизни тирильтеджек ве  сонъунда Онъа дёньдюриледжексинъиз. 

*(Бу аетте инсаннынъ ильк яратылышындан эвельки алына "олю" денилюви, базыларынынъ  идда эткенлери киби, тенаасухнен багълы дегиль. Аетте инсан аятынынъ учь саифеси  анълатыла: ёкътан яратылувы, олюм ве ахиретте текрар тирилюви. Эсасен тенаасух  тюшюнджеси, эр бир инсаннынъ озь амелинден джевапкярлыгъы ве толайысынен адалет  принципине терстир).* 

29\. О, ерде не бар исе, эписини сизинъ ичюн яратты. Сонъра (озюне хас бир шекильде) семагъа  ёнельди, оны еди къат оларакъ яратып, низамгъа къойды (танзим этти). О, эр шейни  хакъкъы иле билиджидир.

30\. Хатырла ки, Раббинъ мелеклерге: «Мен ер юзинде бир халифе яратаджагъым», деди. Олар:  «Бизлер хамдинъ иле сени тесбих ве сени такъдис этип тургъанда, ер юзинде фесат  чыкъараджакъ, о ерде къан тёкеджек инсанны халифе япасынъмы?» дедилер. Аллаh да  оларгъа: «Сизинъ билип оламайджагъынъызны, эр алда, мен билем», деди. *(Халифе – векиль ве темсильджи демектир. Аллаh ер юзинде ирадесини темсиль этмек  ичюн инсанны яратты. О ерде иляхий укюмранлыкъны омюрге кечирмек вазифесини де  онъа берди).* 

31\. Аллаh Адемге бутюн исимлерни огретти. Сонъра оларны эвеля мелеклерге такъдим этип:  «Эгер сиз сёзинъизде садыкъ олсанъыз, шуларнынъ исимлерини манъа бильдиринъ», деди. 32\. Мелеклер: «Я Рабб\! Сени нокъсан сыфатлардан тензих этермиз, сенинъ бизге  огреткенлеринъден башъка бизим бильгимиз ёкъ. Шубесиз, алим ве хаким анджакъ  Cенсинъ», дедилер. 

33\. (Бунынъ усьтюне:) «Эй, Адем\! Эшьяларнынъ исимлерини мелеклерге анълат», деди. Адем  оларнынъ исимлерини оларгъа анълаткъанынен: «Мен, муакъкъакъ семаларда ве ерде сизге  корюнмегенлерни (о ерлердеки сырларны) билем. Бундан да гъайры, гизли ве ашкяр  оларакъ япаяткъанларынъызны да билем, демеген эдимми?» деди. 

34\. Хатырлайсызмы, биз мелеклерге (ве джинлерге): «Aдемге седжде этинъ», деген эдик.  Иблистен гъайры эписи седжде эттилер. О юзь чевирди ве буюклик таслады, бойледже,  кяфирлерден олды. 

*(Бундан сонъ Аз. Адем ве несили аслы джинлерден олуп, сонъра шейтанларнынъ башы  олгъан Иблис ве онынъ несилине уйып-уймамакъта сыналаджакълар).* 

35\. Биз: «Эй, Адем\! Сен ве зевдженъ (Авва)нен берабер дженнетке ерлешинъ; о ерде  къолайлыкънен истеген вакътынъызда эр ерден дженнет ниметлеринден ашанъ; ялынъыз  шу терекке якъынлашманъ. Эгер бу теректен ашасанъыз, эр экинъиз де озюнъизге  феналыкъ эткен залымлардан олурсынъыз», дедик. 

36\. Шейтан оларнынъ аякъларыны тайдырып, сынъырны боздырды ве ичинде булунгъан  (дженнеттен) оларны чыкъарды. Бунынъ усьтюне: «Бир къысмынъыз дигеринъизге душман  оларакъ энинъиз, сиз ичюн ер юзинде кечинмек ве белли бир вакъыткъа къадар яшамакъ  бардыр», дедик. 

37\. Бу вазиет девам эткенде, Адем Раббинден бир такъым ильхамлар алды ве дерал тёвбе этти.  Чюнки, Аллаh тёвбелерни къабул этиджи ве мерхамети болдыр. 

*(Аз. Aдемнинъ Раббинден алгъан ильхамлар акъкъында чешит ёрумлар япылгъан. Бу  ильхамлар онъа эмирлер ве ясакълар маиетиндеки тевсиелердир. Ибн Мес'удгъа коре,  намазларгъа башлагъанда окъугъан "Cубhаанекe"леримиз, Аз. Адем тарафындан о  вакъытта сёйленген бир тесбих ве дуадыр).* 

38\. Дедик ки: Эпинъиз дженнетен тюшинъ\! Эгер мен сизге бир хидает келир де, эр ким  хидаетиме таби олса, олар ичюн ич бир къоркъу ёкътыр ве олар гъам чекмезлер. 39\. Инкяр этип, аетлеримизни ялан сайгъанларгъа кельгенде, олар джеэннемлидирлер, олар о  ерде эбедий къалырлар. 

40\. Эй, Исраил огъуллары\! Сизге берген ниметлеримни хатырланъ, манъа берген сёзинъизни  ерине кетиринъ ки, мен де сизге ваде эткенлеримни берейим. Ялынъыз менден  къоркъунъыз.

41\. Элинъиздекини (Тевратнынъ аслыны) тасдикъ этиджи оларакъ эндиргениме (Къур'ангъа)  иман этинъ. Сакъын оны инкяр этиджилернинъ илькиси олманъ\! Аетлеримизни аз бир  къаршылыкъкъа сатманъ, ялынъыз менден (меним азабымдан) къоркъунъ. 42\. Билерек, акъны янълышнен къарыштырманъ, акъны гизлеменъ. 

43\. Намазны там къылынъ, зекятны акъкъы иле беринъ, руку эткенлернен берабер руку этинъ. 44\. (Эй, бильмирлер\!) Сизлер Китапны (Тевратны) окъугъан (акъикъатны бильген) алда,  инсанларгъа эйиликни эмир этип, озюнъизни унутасынъызмы? Акъылынъызны  къулланмайсынъызмы? 

45\. Сабыр ве намазнен Аллаhтан ярдым истенъ. Шубесиз, о (сабыр ве намаз) Аллаhкъа  сайгъыдан юреги титрегенден гъайры, эр кеске зор ве агъыр кельген бир вазифедир. *(Аетте кечкен сабырнынъ ораза олгъаны сёйлене. Ораза ве намаз иманны къуветлендирир,  нефиснинъ кибирини къырар, тенбелликни ве иссизликни кеткизир, къыйын ишлер  къаршысында инсанны кучлю япар. Таберанийнинъ риваетине коре, Ресулуллах (с. а.) зор  бир ишнен къаршылашкъанда, аман намаз къыла эди. "Аллаhкъа сайгъыдан юреги  титрегенлер" дие терджиме этильген "хаашииин" топлулыгъына намаз къылмакъ, ораза  тутмакъ, сабырлы олмакъ, эр ерде ве эр заман акъикъатны сёйлемектен чекинмемек зор  кельмез, зира олар къальплери Аллаh севгиси иле толгъан кимселердир).* 

46\. Олар кесен-кес Рабблерине къавушаджакъалырыны ве Онъа дёнеджеклерини тюшюнген ве  буны къабул эткен кимселердир. 

47\. Эй, Исраил огъуллары\! Сизге берген ниметимни ве сизни (бир заманлар) джумле алемге  усьтюн япкъанымны хатырланъ. 

*(Озь араларындан Пейгъамбер ёлланылгъан миллет о анда дигер къавмалрдан усьтюндир.  Зира, дженаб-ы Аллаh миллетлер арасындан о къавмны ве олардан да о шахсны сечкендир.  Толайсынен, эвеля Пейгъамбер, сонъ аилеси, даа сонъра да, миллети бир шереф  къазангъандыр. Араларындан Пейгъамбер ёлланылгъан миллетнинъ, бир тарафтан,  усьтюнлиги бар, бир тарафтан да, месулиети даа зиядедир. Иште, бу аетте усьтюнлиги  бильдирильген Бени Исраил акъкъында айны сурениннъ 61-нджи аетинде оларнынъ зиллет  (тюшкюнлик) ве гъарипликке, Аллаhнынъ гъадабына огърагъанлары анълатыла).* 

48\. Ойле бир куньден коркъунъ ки, о куньде ич кимсе башкъасы ичюн ич бир одемеде  булунамаз; ич кисмеден (Аллаh изин бермегендже) шефаат къабул олунмаз, фидье  алынмаз; оларгъа асла ярдым да япылмаз. 

49\. Хатырланъ ки, сизни Фыравун тарафдарларындан къуртардыкъ. Чюнки, олар сизге  азапнынъ энъ фенасыны рева корелер, янъы догъгъан огълан балаларынъызны соя,  (феналыкъ ичюн) къызларынъызны аятта къалдыра эдилер. Аслында о сизге рева  корюльгенлерде Раббинъизден буюк бир имтиан бар эди. 

*(Фыравун эски Мысыр укюмдарларына берильген бир унвандыр. Аз. Мусанынъ келювине  якъын сенелерде кяхинлер Исраил огъулларындан догъаджакъ бир баланынъ Фыравуннынъ  таджыны-тахтыны йыкъаджагъыны сёйледилер. Бунынъ ичюн Фыравун янъы догъгъан  огълан балаларнынъ союлувларыны эмир этти. Аллаh бунынънен Исраил огъулларыны  имтиан эте эди).* 

50\. Бир заманлар биз, сиз ичюн денъизни ярдыкъ, сизни къуртардыкъ, Фыравуннынъ  тарафдарларыны да, козинъизнинъ огюнде денъизде богъдыкъ. 

*(Риваетлерден бу муджизенинъ Къызыл денъизде олып кечкени анълашылмакъта).*

51\. Мусагъа къыркъ гедже (вахий этмек узьре) ваде берген эдик. Сонъра акъсызлыкъ этип,  бузавны (танъры) ерине къабул эттинъиз. 

*(Аз. Муса Туур-и Сиинаагъа кеткенде, Самирий адындаки бириси алтындан яcагъан бир  бузавнынъ эйкелини кетире, "Бу сизинъ Раббинъиздир. Муса буны унутты, о кельгенге  къадар бунъа табынынъыз", дей. Аз. Харун бунъа мани олмагъа арекет этсе де, беджерип  оламай. Бу къысса Таа-hаа суресинде кениш анълатыладжакъ).* 

52\. О арекетлеринъизден сонъ, (акъылланып) шукюр этерсинъиз, дие сизни афу эттик. 53\. Догъру ёлны тапарсынъыз, дие Мусагъа Китапны ве акънен янълышны айыргъан  укюмлерни бердик. 

54\. Муса къавмына деген эди ки: «Эй къавмым, шубесиз, сиз бузавны (танъры) къабул этюв иле озюнъизге феналыкъ эттинъиз. Онынъ ичюн Яраткъанынъызгъа тёвбе этинъ де,  нефислеринъизни (фена дуйгъуларынъызны) ольдюринъ. Бойле япувынъыз  Яратыджынъызнынъ къатында сиз ичюн даа эйидир. Бойледже, Аллаh тёвбенъизни къабул  этер. Чюнки, аджып, тёвбелерни къабул этеджи ялынъыз Одыр. 

55\. Бир заманлар: «Эй, Муса\! Биз Аллаhны ачыкъча корьмегендже асла санъа инанмамыз»,  деген эдинъиз де, бакъып тургъанынъыз алда, аман сизни йылдырым ургъан эди. 56\. Сонъра олюминъизнинъ артындан сизни тирильттик ки, бельки, шукюр этерсинъиз. *(Йылдырым чарпувындан байгъын къавм Аллаhнынъ ирадесинен, текрар джанланыр ве  истеклерининъ янълыш олгъаныны анълар. Аетте бу вакъиа ольмек ве текрар тирильмек  оларакъ анълатылгъан).* 

57\. Ве сизни булутнен кольгеледик, сизге къудрет эльвасы ве бодене эндирдик ве "Берген  гузель ниметлеримизден ашанъыз" (дедик). Акъикъатта олар бизге дегиль, садедже  озьлерине феналыкъ эте эдилер. 

58\. (Исраил огъулларына:) «Бу къасабагъа киринъ, о ерде булунгъанларындан истеген  шеклинъизде бол-бол ашанъ, къапысындан эгилерек киринъ, (киргенде) "Хытта\!" (Я Рабби,  бизни афу эт) денъ ки, сизинъ хаталарынъызны багъышлайыкъ, зира, биз эйи  даврангъанларгъа (къаршылыгъыны) зиядесинен береджекмиз», деген эдик. *(Аетте кечен къасаба – Къудуc я да Эрихадыр. "Мухсин" келимеси исе, "ихсан"  къошмасындан исми фаильдир. Япкъан ишини энъ эйи шекильде ве эксиксиз  япыджыларнынъ васфыдыр. Къур'аннынъ пек чокъ аетинде мухсинлер макъталгъандыр.  Мешур Джибрил хадисинде исе, ихсан Аллаhны корьген киби къуллыкъ этмек, дие  анълатылгъан).* 

59\. Факъат залымлар озьлерине сёйленгенлерни башъка сёзлернен денъиштирдилер. Бунынъ  узерине, биз япаяткъан феналыкълары себебинен, залымларнынъ узерине коктен аджджы  бир азап эндирдик. 

*(58-нджи аетте озьлерине айтылгъанларны динълемейип, феналыкъ япкъан еудийлерге  Аллаh Тааля веба киби бир такъым фена иллет ве хасталыкълар берген).* 60\. Муса (чёльде) къавмы ичюн сув истеген эди де, биз онъа: «Таягъынънен ташкъа ур\!» деген  эдик. Дерал (таштан) 12 чокъракъ фышкъырды. Эр бир болюк ичеджек чокърагъыны  бильди. (Оларгъа:) Аллаhнынъ рызкъындан ашанъ, ичинъ, сакъын ер юзинде  бозгъунджылыкъ этменъ, дедик. 

61\. Хатырынъыздамы, сиз (берильген ниметлерге къаршылыкъ): «Эй, Муса\! Ялынъыз бир  емекнен къанаатленмеймиз; биз ичюн Раббинъе дуа эт де, ерде етишкен шейлерден;  себзесинден, хыярындан, сарымсагъындан, бёрджимегинден, согъанындан бизге 

чыкъарсын», дединъиз. Муса исе: «Даа эйини даа фена иле денъиштирмек истейсинъизми?  О алда шеэрге энинъ. Зира, истегенлеринъиз сиз ичюн о ерде бар», деди. Иште, (бу  адиседен сонъ,) узерлерине ашшалыкъ ве ёксуллыкъ тамгъасы урулды. Аллаhнынъ  гъадабына огърадылар. Бу мусибетлер (оларнынъ башына) Аллаhнынъ аетлерини девамлы  инкяр этювлери, акъсыз оларакъ, Пейгъамберлерни ольдирювлери себебинден кельди.  Буларнынъ эписи, ялынъыз исьянлары ве адден ашкъанлары себебиндендир. *(Бени Исраилге алчакълыкъ ве ёкъсуллыкъ тамгъасынынъ урулувына себеп оларакъ, хакъны  инкяр этювлери ве оны сёйлеген Пейгъамберлерни аджымадан ольдирювлери  косьтерильген. Шуайб, Зекериййа ве Яхя киби пек чокъ пейгъамберлерни ольдиргенлер).* 

62\. Шубесиз, иман эткенлер яни еудийлерден, христианлардан ве саабийлерден Аллаhкъа ве  ахирет кунюне, хакъкъынен инанып, салих амель ишлегенлер ичюн Рабблери къатында  мукяфатлар бар. Олар ичюн ич бир къоркъу ёкътыр. Олар гъам чекмейджеклер. *(Еудий келимеси – бузавгъа табынувдан тёвбе эткен вакъытларында Исраил огъулларына  такъылгъан бир аддыр. Бир риваетке коре де, Аз. Якъубнынъ энъ буюк огълу Яхузагъа  нисбет этильген. Насаараа Аз. Иса энген Насыра къасабасына нисбеттир, дегенлер бар.  Бир риваетке коре, Аз. Исанынъ Aал-и Имраaн, 52, Сафф, 14-нджи аетлеринде кечкен  "Мен энсаарии илaллаh" сёзинден алынгъан. Саабиийлер акъкъында чешит риваетлер бар.  Бир нокътаи назаргъа коре, Аз. Ибрахимнинъ динини девам эттирген эски бир топлулыкъ эди. Муфессирлернинъ базылары да саабиийликнинъ еудийликнен христианлыкъ арасында  тевхидджи бир дин олгъаныны бильдиргенлер. Базы янъы тедкъикъатчылар исе,  саабиийлернинъ Баабильде яшагъан ве яры христиан олгъан бир месхеп тарафдарлары  олгъанларыны ве Аз. Яхягъа таби олгъанларгъа бенъзегенлерини ифаде эткенлер).* 

63\. Сизден къатий бир сёз алгъан, Туур дагъынынъ алтында сизге бергенимизни къави тутынъ,  онда булунгъанларны даима хатырланъ, умют этилир ки, къорчаланырсынъыз (деген эдик  де); 

64\. Ондан сонъ, сёзинъизден къайткъан эдинъиз. Эгер сизинъ узеринъизде Аллаhнынъ ихсаны  ве рахмети олмаса эди, муакъкъакъ зараргъа огърагъанлардан олур эдинъиз. 65\. Аранъыздан джума эртеси куни аддинден ашып да, бу cебептен оларгъа: «Ашша  маймунлар олунъ\!» дегенлеримизни, эльбетте бильмектесинъиз. 

66\. Биз буны (маймунлашкъан инсанларны), адисени шахсен корьгенлерге ве сонъундан  кельгенлерге бир ибрет дерси, муттакъийлер ичюн де, бир огют весилеси яптыкъ. *(Аллаh Бени Исраилден феналыкъта шуурлы оларакъ исрар эткен о бедбахтларны эвеля  маймун къылыгъына сокъкъан, сонъра да, оларны эляк эткен. Бунынъ инсанларнынъ  маймундан пейда олгъанлары иддасы иле ич бир алякъасы ёкъктыр).* 

67\. Муса къавмына: «Аллаh бир сыгъыр сойманъызны эмир эте», деген эди де: «Бизим  устюмизден кулесинъми?» деген эдилер. О да: «Джаиллерден олувдан, Аллаhкъа  сыгъынырым», деген эди. 

68\. «Биз ичюн Раббинъе дуа эт, бизге онынъ не олгъаныны анълатсын», дедилер. Муса:  «Аллаh дей ки: "О не къарт, не де яш; экисининъ арасында бир сыгъыр". Сизге эмир  этильгенини аман япынъ», деди. 

69\. Бу дефа: «Биз ичюн Раббинъе дуа эт, бизге онынъ ренкини бильдирсин», дедилер. О дей  ки: «Сары ренкли парлакъ тюклю, бакъкъанларнынъ ичини къувандырыджы бир  сыгъырдыр».

70\. «(Эй, Муса\!) Биз ичюн дуа эт де, онынъ насыл бир сыгъыр олгъаныны бизге анълатсын,  биз насыл бир сыгъыр сояджагъымызны анъламадыкъ. Биз, иншааллаh эмир этильгенини  япмакъ ёлуны тапармыз», дедилер. 

71\. (Муса) деди ки: «Аллаh бойле буюра: О даа боюндурукъ алтына алынмагъан, ер  сюрьмеген, экин сувармагъан, сербест долашкъан, ренки ала-чубар олмагъан бир  сыгъырдыр». «Иште, шимди акъикъатны анълаттынъ», дедилер ве бунынъ узерине (оны  тапып) сойдылар, амма аз къалды, соймайджакъ эдилер. 

72\. Хатырынъыздамы, сиз бир адам ольдирген эдинъиз де, онынъ акъкъында бир биринъизнинъ усьтюнъизге аткъан эдинъиз. Албуки, Аллаh гизлеяткъанынъызны ортагъа  чыкъараджакъ. 

73\. «Айды, шимди (ольдирильген) адамгъа (союлгъан сыгъырнынъ) бир парчасынен урынъ»,  дедик. Бойлдже, Аллаh олюлерни тирильтир ве тюшюнирсинъиз дие, сизге аетлерини  (Пейгъамберине берген муджизелерини) косьтере. 

*(Бу аетлерде кечкен сыгъыр союв къыссасы даа зияде Исраил огъулларындан эки генчнинъ  мираскъа саип олувлары ичюн эмджелерини ольдирювлерине багълана. Вакъиа Аз. Мусагъа  арз этиле. Аз. Муса бир тюрлю катиллерни тапалмай ве Аллаhкъа сыгъына. О да бир  сыгъыр союлувыны, онынъ бир парчасынен олюнинъ урулувыны, олюнинъ тирилип,  къатильден хабер береджегини бильдире. Нетидже де бойле ола. Анджакъ эски  мысырлыларнынъ сыгъыргъа табынувлары, бир девир еудийлернинъ де бузавгъа  табынувлары, сыгъыр союлувы адисесинде башкъа икметлернинъ де олгъаныны косьтере. "Бир парчасынен оны урынъ" буюрулып, артындан да Аллаhнынъ олюлерни  тирильтювинден баас этильгенде, муфессирлернинъ чокъу буны "союлгъан сыгъырнынъ  бир парчасынен олюни урмакъ суретинен онынъ тирилюви" шекилинде анълагъанлар. Бу  такъдирде, вакъиа бир муджизедир; Аллаhнынъ къудретинен олю бойле бир себеп олмадан  да, тириле биле. Дикъкъатны даа зияде чекмек ичюн бойле бир мерасим тертип этильген  ве акъибетте муджизе садир олгъан).* 

74\. (Лякин) булардан сонъра кене къальплеринъиз къаттылашты. Артыкъ къальплеринъиз таш  киби я да даа къаттыдыр. Чюнки, ташлардан ойлеси бар ки, ичинден ирмакълар акъар.  Ойлеси де бар ки, чатлар да, ондан сув фышкъырыр. Ташлардан бир къысмы да, Аллаh  къоркъусынен, юкъарыдан ашагъы юварланыр. Аллаh япаяткъан шейлеринъизден гъафиль  дегиль. 

75\. Шимди (эй, му'минлер\!) олар сизге инанаджакъларына умют этесинъизми? Албуки,  олардан бир къысмы Аллаhнынъ келямыны эшите де, эйидже анълагъандан сонъ, биле биле оны боза эдилер. 

76\. (Мунафыкълар) инангъанларнен расткелишкенде «Иман эттик» дерлер. Бир-бирлеринен  козь-козьге къалгъанда исе: «Аллаhнынъ сизге ачкъанларыны (Тевраттаки бильгилерни)  Раббинъиз къатында сизинъ алейхинизге делиль кетирювлери ичюн, оларны  анълатасынъызмы; буларны тюшюнмейсинъизми?» дерлер. 

77\. Олар бильмезлерми ки, гизлегенлерини де, ачыкъ япкъанларыны да, Аллаh бильмекте. 78\. Араларында бир такъым уммийлер бар ки, Китапны (Тевратны) бильмезлер. Бутюн  бильгенлери къулакътан эшитме шейлердир. Олар садедже зан ве тахмин этмектелер. *(Уммий \- окъувы-язысы олмагъан демектир. Еудий я да христиан олмагъан арапларгъа да  уммий дегенлер олгъан).*

79\. Эллеринен (бир) Китап язып, сонъра оны аз бир бедель къаршылыгъында сатмакъ ичюн  «Бу Аллаh къатындандыр», дегенлерге языкълар олсун\! Эллеринен язгъанларындан отьрю,  вай оларнынъ алына\! Ве къазангъанларындан отьрю вай оларнынъ алына\! 

80\. Исраил огъуллары: «Сайылы бир къач кунь истисна, бизге атеш токъунмайджакъ»,  дедилер. Де ки (оларгъа): «Сиз Аллаh къатындан бир сёз алдынъызмы \-ки, Аллаh сёзинден  къайтмаз-, ёкъса Аллаh акъкъында бильмеген шейлеринъизни сёйлейсинъизми?» 

81\. Ёкъ\! Ким бир яманлыкъ япар да, яманлыгъы озининъ чевресини къушатса, иште о  кимселер джеэннемлидирлер. Олар о ерде даимий къъалырлар. 

82\. Иман этип, файдалы иш япкъанларгъа кельгенде, олар да дженнетлидирлер. Олар о ерде  даимий къалырлар. 

83\. Вакъытынен биз Исраил огъулларындан: «Ялынъыз Аллаhкъа къуллыкъ этеджексинъиз,  ана-бабагъа, якъын акърабагъа, етимлерге, ёкъсулларгъа эйиликъ япаджакъсынъыз», дие  сёз алгъан ве «инсанларгъа гузель сёз сёйленъ, намазны къылынъ, зекятны беинъ», дие де  эмир эткен эдик. Сонъунда, азынъыз истисна, юз чевиререк, дёнюп кеттинъиз. *(Исраил огъулларынынъ япкъан ишлери ве аректлери акъкъындаки бу бильгилер, Къур'ан  кельген девирде яшагъан еудийлернинъ Тевратны бозып, акъикъатны гизлегенлеринден  толайы, берильген. Чюнки, Аз. Муhаммед ёлланылгъан вакъытта Арабистанда, айрыджа  Мединеде (Йесриб) ве дживарында олдукъча чокъ бир еудий топлулыгъы яшамакъта эди.  Ахыр заман пейгъамбери ёлланылмадан эвель, бир пейгъамбер келеджегини этрафкъа  яйгъан еудийлер пейгъамберимиз кельгенинен, сёзлерини денъиштирдилер. Зира, олар  келеджек пейгъамберни еудийлерден беклей эдилер. Араплардан кельгенинен, оны  куньледилер. Къур'анда еудийлер акъкъында даа чокъ бильги берилювнинъ себеби будыр.  Ахыр заман пейгъамбери, сонъунда хиянетликлери себебинден, оларнен дженклешмек ве  оларны юртларындан сюрьмек зорунда къалды. Еудийлер аля мусульманларгъа олгъан  душманлыкъларыны девам эттирмектелер).* 

84\. (Эй, Исраил огъуллары\!) Сизден бир-биринъизнинъ къаныны тёкмейджегинъизге, бир биринъизни юртларынъыздан чыкъармайджагъынъызгъа даир сёз алгъан эдик. Эр шейни  коререк, сонъунда буларны къабул эткен эдинъиз. 

85\. Бу анълашувны къабул эткен сизлер, (берген сёзинъизнинъ аксине) бир-биринъизни  ольдире, аранъыздан бир къысмыны юртларындан чыкъара, феналыкъ ве душманлыкъта  оларгъа къаршы бирлешмектесинъиз. Оларны юртларындан чыкъармакъ сизге арам  олгъаны алда, (эм чыкъара, эм де) сизге эсирлер оларакъ кельгенлеринде, фидье берип,  оларны къуртарасынъыз. Ёкъса, сиз Китапнынъ бир къысмына инанып, бир къысмыны  инкяр этесинъизми? Сизден ойле даврангъанларнынъ джезасы дюнья аятында анджакъ  масхаралыкъ; къыямет кунюнде исе, энъ шиддетли азапкъа ителювдир. Аллаh сизинъ  япаяткъанларынъыздан асла гъафиль дегиль. 

86\. Иште, олар ахиретке къаршылыкъ дюнья аятыны сатын алгъан кимселердир. Бу себептен,  не азаплары енгиллештириледжек, не де озьлерине ярдым этиледжек. 

*(Бу аетлер еудийлернинъ тюрлю-тюрлю къурунтыларыны анъалата. Ислямдан эвель  Мединеде булунгъан эки фыркъа эдилер. Олардан бири – Эвс, дигери де – Хазредж  къабилесинен берабер эди. Эвснен Хазредж къавгъа этип, дженкке киришкендже, олар да  берабер дженклеше эдилер. Бу арада еудийлер бир-бирлерини ольдире ве юртларындан  къува эдилер. Эсир оларакъ кери кельгенлеринде, бу сефер оларны фидье берип, кери ала  эдилер. Бу вазиет соралгъанда, «Не япайыкъ, Аллаhнынъ эмири бойле», дей эдилер. Бунынъ  киби, тюрлю къаба ишлер япа эдилер).*

87\. Ант олсун, биз Мусагъа Китапны бердик. Ондан сонъра арды-сыра пейгъамберлер  ёлладыкъ. Мерьем огълу Исагъа да муджизелер бердик. Ве оны Рууху'ль-Къудус  (Джебраил) иле дестекледик. (Лякин), гонъюллеринъизге ятмагъан шейлерни сёйлеген бир  эльчи кельгенинен, онъа нисбетен буюклик тасладынъыз. (Сизге кельген)  пейгъамберлерден бир къысмыны яланладынъыз, бир къысмыны да ольдирдинъиз. *(Бу ерде Аллаh Тааля Исраил огъулларына шу манада тенбиелей: Ант олсун ки, Мусагъа  Китапны биз бердик, ондан сонъ кельген пейгъамберлерни биз ёлладыкъ. Аз. Исаны да биз  ёлладыкъ ве онъа Рууху'ль-Къудус иле къол туттыкъ. Сиз оны ольдирмеге тешеббюс  эттинъиз, факъат буны япалмадынъыз. Аз. Муhаммедни де ольдирмеге тешеббюс  этесинъиз. Оны да япалмазсынъыз, биз оны къорчалармыз. Инкяр ве исьянынъыз  себебинден, Аллаhнынъ лянетини къазандынъыз. Бундан сонъ иман этювинъиз  бекленильмез. Ортагъа къойгъан себеплеринъиз де кечмез).* 

88\. (Еудийлер пейгъамберлерге усьтюнден кулерек:) «Кальплеримиз перделидир», дедилер.  Ёкъ; куфюр ве исьянлары себебинден Аллаh оларны лянетлегендир. О себептен пек аз  инанырлар. 

89\. Даа эвель кяфирлерге нисбетен зафер истегенлеринде, озьлерине Аллаh къатындан  эллериндеки (Тевратны) догърулагъан бир Китап келип де, (Тевраттан) огренип бильген  акъикъатлар къаршыларына чыкъкъанынен, оны инкяр эттилер. Иште, Аллаhнынъ лянети  бойле инкряджыларгъадыр. 

*(83-нджи аеттеки анълатувгъа бакъынъыз).* 

90\. Аллаhнынъ къулларындан истегенлерине пейгъамберлик ихсан этювини куньлегенлери  ичюн, Аллаhнынъ эндиргенини (Къур'анны) инкяр этерек, озьлерини саткъанлары не яман  бир шейдир\! Бойледже, олар гъадап усьтюне гъадапкъа огърадылар. Айрыджа кяфирлер  ичюн алчалтыджы бир азап бар. 

91\. Оларгъа: «Аллаhнынъ эндиргенине иман этинъиз», денильгенинен: «Биз садедже бизге  эндирильгенге (Тевраткъа) инанырмыз», дерлер ве ондан башкъасыны инкяр этерлер.  Албуки, о Къур'ан озь эллеринде булунгъан Тевратны догърулайыджы оларакъ кельген  хакъ Китаптыр. (Эй, Муhаммед\!) Оларгъа: «Шает сиз акъикъатен инангъан олсанъыз,  эвеллери Аллаhнынъ пейгамберлерини не ичюн ольдюре эдинъиз?» де. 

92\. Ант олсун, Муса сизге белли муджизелер кетирген эди. Сонъра онынъ артындан, залимлер  оларакъ, бузавны (танъры) эдиндинъиз. 

93\. Хатырланъ ки, Туур дагъынынъ алтында сизден сёз алгъан: «Сизге бергенлеримизни къави  тутынъ, айтылгъанларны анъланъ», деген эдик. Олар: «Эшиттик ве исьян эттик», дедилер.  Инкярлары себебинден, кальплерине бузав севгиси толдырылды. Де ки: эгер инансанъыз,  иманынъыз сизге не фена шейлерни эмир этмекте\! 

*(Еудийлер Тевраттан алгъан бильгилерине коре, бир пейгъамбер келеджегини биле эдилер  ве онынъ озьлеринден келеджегини тюшюнерек, ондан файдаланмакъ планларыны тизе  эдилер. Беклеген пейгъамберлери араплардан кельгенинен, оны инкяр эттилер. 89-нджи  аетте бунъа ишарет этиле. Олар аслында Аз. Мусагъа да толусынен инанмагъан эдилер.  92-нджи аетте ифаде этильгени киби, Аз. Муса нидже муджизелер кетиргени алда, о  Туургъа кеткенинен, бузавгъа табындылар).* 

94\. (Эй, Муhаммед, оларгъа:) «Шает (идда эткенинъиз киби), ахирет юрту Аллаh къатында  дигер инсанларгъа дегиль де, ялынъыз сизге аит олса ве бу идданъызда догъур исенъиз,  айды, олюмни тиленъиз (бакъайыкъ)», де.

95\. Олар озь эллеринен эвельде япкъан ишлери (гунях ве исьянлары) себебинден, ич бир заман  олюмни тилеп оламайджакълар. Аллаh залымлерны яхшы билир. 

*(Еудийлер: «Ахирет аяты садедже бизге аиттир», шекилинде идда эткенлер, бунынънен  «Еудий олмагъанлар обир дюньяда ниметке наиль оламазлар», демек истегенлер. Бу  иддагъа джевабен, сиз де оларгъа: «Мадем ки ойле, айды, олюмни истенъиз», денъ. Амма,  олар асла ольмек истемезлер. Бу аетлер еудийлернинъ ыркъчылыкъ тюшюнджесининъ  ахиретке къадар узагъаныны косьтере).* 

96\. Емин олсун ки, сен оларны яшамакъ ичюн инсанларнынъ энъ ачкози оларакъ булырсынъ.  Путперестлерден эр бири де арзулар ки, бинъ йыл яшасын. Албуки, яшатылмасы ич  кимсени азаптан узакълаштырмаз. Аллаh оларнынъ япаяткъанларыны эксиксиз корер. 

97\. Де ки: «Джебраилге ким душман исе, шуны яхшы бильсин ки, Аллаhнынъ изнинен,  Къур'анны сенинъ къальбинъе бир хидает ребери, эвель кельген китапларны  догърулайыджы ве му'минлер ичюн де муждеджи оларакъ, О эндиргендир». *(Риваетке коре, Федек хахамларындан Абдуллах б. Сурие Пейгъамберимизнен мунакъаша  эткен, онъа вахийни ким кетиргенини сорагъан, (Джебраил) дегенинен, «О бизим  душманымыз. Башкъасы кетирген олса, иман этер эдик», деген. Бунынъ узерине бу ает  энген).* 

98\. Ким Аллаhкъа, мелеклерине, пейгъамберлерине, Джебраилге ве Микаилге душман олса,  билсин ки, Аллаh да инкярджы кяфирлернинъ душманыдыр. 

99\. Ант олсун ки, санъа ачыкъ-айдын аетлер эндирдик. (Эй, Муhаммед\!) Оларны ялынъыз  фасыкълар инкяр этерлер. 

100\. Не заман олар бир антлашув япсалар, кене озьлеринден бир топу оны бозмадымы? Затен  оларнынъ чокъу иман этмез. 

101\. Аллаh тарафындан озьлерине янларында булунгъаныны тасдикъ этиджи бир эльчи  кельгенинен, эхл-и китаптан бир топу, санки Аллаhнынъ Китабыны бильмеген киби, оны  артларына атып, терк эттилер. 

102\. Сулейманнынъ укюмранлыгъы акъкъында олар шейтанларнынъ уйдырып сёйлегенерине  таби олдылар. Албуки, Сулейман тылсым япып, кяфир олмады. Лякин, шейтанлар кяфир  олдылар. Чюнки, инсанларгъа сихирни ве Бабильде Хаарутнен Маарут исмли эки мелекке  эдирильгенни огрете эдилер. Албуки, о эки мелек эр кеске: «Биз ялынъыз имтиан ичюн  ёлланылдыкъ, сакъын янълыш инанып да, кяфир олманъыз», демеден, ич кимсеге (сихир  ильмини) огретмез эдилер. Олар о эки мелектен къадыннен къоджа арасыны ачаджакъ  шейлерни огрене эдилер. Албуки, тылсымджылар Аллаhнынъ изни олмадан, ич кимсеге  зарар бералмазлар. Олар озьлерине файда бергенни дегиль де, зарар бергенни огренирлер.  Сихирни сатын алгъанларнынъ (онъа инанып, пара бергенлернинъ) ахиреттен насиби  олмагъаныны пек яхшы бильмектелер. Къаршылыгъында озьлерини саткъан шейлери не  фенадыр\! Кешке буны анъласа эдилер\! 

*(Эски къавмларнынъ чокъу сихирге инана эди. Бу себептен, сихир диний инанчларнен  тамамен къарышыкъ вазиетте эди. Бу себептен, сихирбазлар халкъны къандыра эдилер.  Сихирнинъ чешитлери бойледир:* 

*1.Кельдаанийлернинъ сихири: Булар йылдызларгъа табынырлар, кяинатны идаре  этиджилер йылдызлар олгъаныны, хайыр ве шеррнинъ олардан кельгенини, семавий  кучьлернинъ ердеки кучьлернен бирлешюви нетиджесинде муджизелер мейдангъа  кельгенини сёйлей эдилер. Буларны догъру ёлгъа къоймакъ ичюн Аллаh Аз. Ибрахимни* 

*ёллады. Булар да, озь араларында учь фыркъа эдилер:* 

*1\. Кельдаанийлернинъ сихири: Булар йылдызларгъа табынырлар, кяинатны идаре  этиджилер йылдызлар олгъаныны, хайыр ве шеррнинъ олардан кельгенини, семавий  кучьлернинъ ердеки кучьлернен бирлешюви нетиджесинде муджизелер мейдангъа  кельгенини сёйлей эдилер. Буларны догъру ёлгъа къоймакъ ичюн Аллаh Аз. Ибрахимни  ёллады. Булар да, озь араларында учь фыркъа эдилер:* 

*а). Фелек ве йылдызларнынъ эбедий олгъаныны сёйлейиджилер ки, оларгъа "Саабиэ"  денилир.* 

*б). Фелекнинъ иляхийлигине инангъанлар. Булар эр фелек ичюн ерде бир пут япкъан ве онъа  хызмет эткен путперестлердир.* 

*в). Фелекни ве йылдызларны яраткъан бириси олгъаныны ве бунынъ оларгъа ер юзини  идаре этмеге акъ бергенини сёйлейиджилердир. Булар йылдызларны араджы къабул эте  эдилер.* 

*2\. Рух кучюне таянаракъ, ортагъа чыкъкъан сихир: Бунъа коре, инсан рухы ёкъ этювнен  иджат этюв, ольдюрюв, тирильтюв, вуджут ве шекильде денъишиклик япмакъ кучюне  къавушыр.* 

*3\. Рухий варлыкълардан файдаланыларакъ япылгъан сихир: Бу да мускъа (адамларнынъ  усьтлерине такъкъан дуа) япмакъ ве джинлерден ярдым алмакъ киби шекиллернен япылыр. 4\. Козьбоямакъ шекилинде япылгъан сихир: Козьбайлайыджылыкъ, эль чабуклиги ве бунъа  бенъзеген арекетлер киби.* 

*Ислям алимлери, сихирнинъ биринджи ве экинджи шеклине инангъангъанларнынъ кяфир  олгъанларыны тасдикъ эткенлер. Анджакъ аетте бильдирильгени шекильде  яратыджынынъ Аллаh Таала олгъанына инанаракъ ве феналыкъта къулланмамакъ  шартынен, сихир ильмини огренювде зарар ёкътыр. Еудийлер арасында тылсым кениш  даркъагъан эди. Бу себептен, Аз. Сулейманнынъ буюк бир тылсымджы олгъаныны,  укюмдарлыкъны тылсымнен эльде эткенини, айванларгъа ве джинлерге тылсымнен укюм  эткенини сёйлер ве буна инаныр эдилер. Аз. Сулейман Къур'анда пейгъамбер оларакъ  танытылгъанынен, «Муhаммед Сулейманны пейгамбер сая, албуки о, бир  тылсымджыдыр», дедилер.)* 

103\. Эгер иман этип, озьлерини феналыкътан къорчаласалар эди, шубесиз, Аллаh тарафындан  бериледжек савап даа хайырлы оладжакъ эди. Кешке буларны анъласа эдилер\! 104\. Эй, иман эткенлер\! "Рааинаа" деменъ, "Унзурнаа" денъ. (Айтылгъанларны) динъленъ.  Кяфирлер ичюн элем бериджи бир азап бар.   
*(Ресулуллах (с. а.) мусульманларгъа бир шей огреткенде, бизни бираз бекле, ашыкъма,  манасында "Рааинаа" дер эдилер. Еудийлернинъ де сёгюнч манасындаки "Рааинаа"  келимелери бар эди. Мусульманларнынъ бу сёзини эшиткенлеринен, Эфендимизге фена  макъсатнен, ойле хитап этмеге башладылар. Бунынъ узерине "Рааинаа" деменъ, о  манъагъа кельген "Унзурнаа" денъ, денильди ки, бизни бекле демектир).* 

105\. (Эй, му'минлер\!) Эхл-и китаптан кяфирлер ве путперестлер де Раббинъизден сизге бир  хайыр эндирилювини истемезлер. Албуки, Аллаh рахметини тилегенине берир. Аллаh  буюк лютф саибидир. 

106\. Биз бир аетнинъ укмини ортадан къалдырсакъ я да оны унуттырсакъ (кечиктирсек),  мытлакъа даа эйисини я да онъа бенъзегенини кетирирмиз. Бильмезмисинъиз ки, Аллаh эр 

шейге къадирдир.   
*(Сонъундан кельген бир аетнинъ, эвельде кельген аетнинъ укмини ортадан къалдырувына  «несх» дениле. Аллаh Тааля инсанлыкънынъ медений инкишафы ве бу инкишафны  догъургъан итияджларгъа уйгъун оларакъ, керегиндже янъы пейгъамбер ве китаплар  ёллагъан, эвелькилерине аит базы укюмлерни ортадан къалдыргъан. Аетлерининъ укми  эбедий олгъан Къур'ан-ы Керим назиль олгъанда, бу девирге аит оларакъ, базы аетлер  дигерлерни несх эткенлер; анджакъ буларнынъ сайысы пек аз ве ильк Ислям неслининъ  тербиеси ве алышувы макъсадына ёнельтильгендир).* 

107\. (Кене) бильмейсинъми, коклернинъ ве ернинъ мулькиети ве укюмранлыгъы ялынъыз  Аллаhнынъдыр? Сиз ичюн Аллаhтан башкъа не бир дост, не де бир ярдымджы бар. 108\. Ёкъса сиз де (эй, мусульманлар), даа эвель Мусадан соралгъаны киби, пейгъамберинъизден  суаллер сорамакъ истейсинъизми? Ким иманны куфюрге денъиштирсе, шубесиз, догъру  ёлдан сапкъан олур.   
*(Пейгъамберден чокъ суаль соралувы \- укюмлернинъ чокълашувыны ве тарлашувыны талап  этер. Шунынъ ичюн Медине девринде бир муддет суаль бермек ясакълангъан).* 109\. Эхл-и китаптан чокъу акъикъат озьлерине ачыкъ-айдын белли олгъандан сонъ, сырф  ичлериндеки куньджиликтен отьрю, сизни иманынъыздан вазгечтирип, куфюрге  дёндирмек истедилер. Кене де сиз Аллаh олар акъкъындаки эмирини кетиргенге къадар  афу этип багъышланъ. Шубесиз, Аллаh эр шейге къадирдир. 

110\. Намазны къылынъ, зекятны беринъ, эвельден озинъиз ичюн япкъан эр эйиликни  Аллаhнынъ къатында буладжакъсынъыз. Шубесиз, Аллаh япаяткъанларынъызны эксиксиз  корер. 

111\. (Эхл-и китап:) «Еудийлер яхут христианлардан гъайры, ич кимсе дженнетке кирмейджек»,  дедилер. Бу оларнынъ къурунтысыдыр. Сен оларгъа: «Эгер акъикъатен догъру  сёйлесенъиз, делилинъизни кетиринъ», де. 

112\. Аксине, ким мухсин оларакъ, юзини Аллаhкъа чевирсе, (Аллаhкъа хакъкъы иле къуллыкъ  этсе), онынъ эджири Рабби къатындадыр. Ойлелери ичюн не бир къоркъу бар, не де гъам  чекерлер. 

*(Бу аетте Аллаhкъа къуллыкъ этмек ихсан васфына багълангъандыр. Яни бир кимсе  ибадет этмекле озини къуртаралмаз, озини къуртарувы ичюн мусхинлерден олмасы керек.  Мухсин япкъан ишини Аллаh ичюн япыджы, садедже Ондан къоркъкъан, о себепле ишини  эксиксиз япкъан ве эр ишнинъ акъкъыны берген кимсе демектир).* 

*(Христиан араплардан олгъан Неджран эйети Ресулулалахнынъ узурына чыкъкъанынен,  еудийлер оларнынъ янына кельдилер. Араларында мунакъаша яптылар. Бир-бирлерини  къабаатладылар. Бунынъ узерине ашагъыдаки аетлер кельди).* 

113\. Эписи де Китапны (Теврат ве Инджильни) окъугъанлары алда, еудийлер: «Христианлар  догъру ёлда дегиллер», дедилер. Христианлар да: «Еудийлер догъру ёлда дегиллер»,  дедилер. Китапны бильмегенлер де, бир-бирлери акъкъында тыпкъы оларннынъ  айткъанларыны сёйледилер. Аллаh, ихтиляфкъа тюшкен хусусларында къыямет куни олар  акъкъында укмини береджек. 

114\. Аллаhнынъ месджитлеринде, Онынъ ады анъылувына мани олгъан ве оларнынъ харап  олувына арекет этиджиден даа залим ким бар\! Аслында буларнынъ о ерлерге ялынъыз  къоркъаракъ кирювлери керек. (Башкъа тюрлю кирмеге акълары ёкътыр). Булар ичюн  дюньяда резиллик, ахиретте де, буюк азап бардыр.

115\. Шаркъ да Аллаhнынъдыр, гъарп да. Не ерге дёнсенъиз, Аллаhнынъ юзи (заты) о ердедир.  Шубесиз, Аллаh(нынъ рахмети ве нимети кеништир), О эр шейни билиджидир. *(Аллаh эр ерде азыр ве назир олмакънен бирликте, намазда къыблагъа дёнмек, ибадетлерде  низам ве интизамны теминлемек гъаесине аиттир).* 

116\. «Аллаh бала эдинде», дедилер. Хаашаа\! О, бундан узакътыр. Коклерде ве ерде  олгъанларнынъ эписи Онынъдыр, эписи Онъа бойсунгъандыр. 

*(Еудийлер: «Узеир Аллаhнынъ огълудыр», деркен, христианлар: «Иса Аллаhнынъ  огълудыр», дедилер. Мушрик араплар исе: «Мелеклер Аллаhнынъ къызларыдыр», деген  эдилер. Бу аетте Аллаh Таалянынъ булардан узакъ олгъаны анълатыла).* 

117\. (О), коклернинъ ве ернинъ тек яратыджысыдыр. Бир шейни тилегенде, онъа садедже «Ол\!»  дер, о да аман олур. 

*(Аллаh Таалянынъ бир шейни мурат этюви, Онынъ акъкъында «Ол\!» эмридир. Аллаhнынъ  тилеген эр шейи вакъты-сааты кельгенинен, мытлакъа олур).* 

118\. Бильмегенлер дедилер ки: «Аллаh бизнен къонушмалы я да бизге бир ает (муджизе)  кельмели дегиль эдими?» Олардан эвелькилер де, иште тыпкъы оларнынъ сёйлегенлерини  айткъан эдилер. Къальплери (акъыллары) насыл да бир-бирине бенъзеди\! Акъикъатны  эйидже бильмек истегенлерге аетлерни ачыкъ-айдын костерьдик. 

119\. Догърусы, биз сени Хакъ (Къур'ан) иле мужделейиджи ве тенбиелейиджи оларакъ  ёлладыкъ. Сен джеэннемлилерден месулиетли дегильсинъ. 

120\. Динлерине уймагъанынъдже еудийлер де, христианлар да, сенден асла разы  олмайджакълар. Де ки: «Догъру ёл анджакъ Аллаhнынъ ёлудыр». Санъа кельген илимден  сонъра, оларнынъ арзуларына уяджакъ олсанъ, ант олсун ки, Аллаhтан санъа не бир дост,  не де бир ярдымджы бардыр. 

121\. Озьлерине китап берген кимселеримиз(ден базысы) оны, акъкъыны козетерек, окъурлар.  Чюнки, олар онъа иман этерлер. Оны инкяр этиджелерге кельгенде, иште, акъикъатен  зараргъа огърагъанлар олардыр. 

*(Бу ает еудий алимлеринден Абдуллаh ибн Селям ве аркъадашлары акъкъында энген. Булар  Къур'ангъа инандылар ве ондаки ахкямны тасдикъ эттилер. Бир башкъа риваетке коре де,  бу ает Джафер б. Эби Талипнен берабер Хабешистандан кельген къыркъ кишилик  джемаат акъкъындадыр ки, булар эхл-и китаптан Ислямны къабул эткенлердир).* 

122\. Эй, Исраил огъуллары\! Сизге берген ниметлеримни ве сизни (бир заманлар) джумле алемге  усьтюн эткенимни хатырланъ. 

123\. Ве бир куньден коркъунъ ки, о куньде ич кимсе башкъасынынъ адына бир шей одеп  оламаз, кимседен фидье кабул этильмез, ич кимсеге шефаат файда бермез. Олар ич бир  ярдым да корьмезлер. 

*(Шефаат базы шартларгъа багълыдыр. Энъ муими – имандыр).* 

124\. Бир заманлар Рабби Ибрахимни бир такъым келимелернен сынагъан эди, оларны там  оларакъ ерине кетиргенинен: «Мен сени инсанларгъа ребер япаджам», деген эди.  «Союмдан да (реберлер яп, я Рабби\!)», деди. Аллаh: «Ахтым залымларгъа иришалмаз (олар  ичюн сёз бермем)», буюрды. 

125\. Биз Бейтни (Кябени) инсанларгъа топланув мекяны ве ишанчлы бир ер яптыкъ. Сиз де  Ибрахимнинъ макъамындан бир намаз ери эдининъ (о ерде намаз къылынъ). Ибрахим ве  Исмаилге: «Таваф эткенлер, ибадетке къапангъанлар, руку ве седжде эткенлер ичюн  Эвимизни темиз тутынъ», дие эмир эткен эдик.

126\. Ибрахим де деген эди ки: «Эй, Раббим\! Бу ерни ишанчлы бир шеэр яп, халкъындан  Аллhкъа ве ахирет кунюне инангъанларны чешит мейваларнен бесле. Аллаh буюрды ки:  Ким инкяр этсе, оны аз бир муддет файдаландырыр, сонъра оны джеэннем азабына  сюйреклерим. Не фена барыладжакъ ердир о ер\! 

*(Аллаh инкяр эткенлерни де дюньяда рызыкъладырмакъта, дюнья ниметлеринден  тилегенлери киби файдаланувларына имкян бермектедир. Бу алда, дюньянынъ нимети  диндарлыкъкъа багълы дегильдир. Дюнья нимети му'минге де, кяфирге де берилир. Булар  бирер имтиан весилесидир; хайырлы олып-олмагъанлары нетиджеге багълыдыр. Сервет  ве икътидар, эгер къуллыкъкъа весиле олгъан исе, о вакъытта бу эки джиан саадетидир.  Азгъынлыкъ ве сапыкълыкъкъа себеп олгъан исе, эбедий аятны ёкъ эткен, саадет ерине  фелякет кетирген олур).* 

127\. Бир заманлар Ибрахим Исмаил иле берабер Бейтуллахнынъ темеллерини юксельте, (шойле  дей эдилер): «Эй, Раббимиз\! Бизден буны къабул буюр, шубесиз сен эшитиджисинъ,  билиджисинъ». 

*(Кябенинъ къурулувы акъкъындаки риваетлерге коре, Аз. Адем иле Ава дженнеттен  чыкъарылгъан вакъытта, ер юзинде Арафатта тапышалар, берабер гъарпкъа догъру  юрелер, Кябе олгъан ерге келелер. Бу эснада Адем бу булушувгъа шукюр олмакъ узьре,  Раббине ибадет этмек истей ве дженнетте олгъанда этрафында таваф этерек, идабет  эткен, нурдан стуннынъ текрар озине берилювини истей. Иште, о нурдан стун о ерде  пейда ола ве Аз. Адем онынъ этрафында таваф этерек, Аллаhкъа ибадет эте. Бу нурдан  стун Аз. Шиит заманында гъайып ола, еринде къара бир таш къала. Бунынъ узерине Аз.  Шиит онынъ ерине таштан онынъ киби дёрткоше бина япа ве о къара ташны о бинанынъ  бир кошесине ерлештире. Иште, бугунь Хаджер-и Эсвед дие билинген къара таш одыр.  Сонъра, Нух туфанында бу бина къумлар астында узун бир девир сакълы къала. Аз.  Ибрахим, Аллаhнынъ эмринен, Кябе олгъан ерге кете, огълу Исмаилнен бирликте о ерге  ерлеше. Сонъра, Исмаилнен берабер Кябе олгъан ерни къаза. Аз. Шиит тарафындан  япылгъан бинанынъ темеллерини тапа ве о темеллернинъ усьтюне бугунь мевджут олган  Кябени инша эте. Аетте «Бейтуллахнынъ темеллерини юксельте» джумлеси буны ифаде  эте).* 

128\. Эй, Раббимиз\! Бизни санъа бойсунгъанлардан эйле, неслимизден де санъа итаат эткен бир  уммет чыкъар, бизге ибадет усулларымызны косьтер, тёвбемизни къабул эт; зира,  тёвбелерни чокъча къабул этиджи, чокъ мерхаметли ялынъыз Сенсинъ. 

129\. Эй, Раббимиз\! Оларгъа араларындан Сенинъ аетлеринъни озьлерине окъуйджакъ, оларгъа  китап ве икметни огретеджек, оларны темизлейджек бир пейгъамбер ёлла. Чюнки, усьтюн  келиджи, эр шейни ерли-ериндже япыджы ялынъыз Сенъсинъ. 

130\. Ибрахимнинъ дининден озини бильмегенлерден башкъа ким юз чевирир? Ант олсун ки,  биз оны дюньяда (эльчи) сечтик, шубесиз о ахиретте де эйилердендир. 

131\. Чюнки, Рабби онъа: «Мусульман ол», деген, о да: «Алемлернинъ Раббине бойсундым»,  деген эди. 

132\. Буны Ибрахим де озь огълуларына васиет этти, Якъуб да: «Огъулларым\! Аллаh сиз ичюн  бу динни (Ислямны) сечти. О алда садедже мусульманлар оларакъ олюнъиз», (деди). 133\. Ёкъса, Якъубгъа олюм кельген вакъытта сиз о ерде эдинъизми? О заман (Якъуб)  огъулларына: «Менден сонъ кимге къуллыкъ этеджексинъиз?» деген эди. Олар: «Сенинъ ве  аталарынъ Ибрахим, Исмаил ве Исхакънынъ иляхи олгъан тек Аллаhкъа къуллыкъ  этеджекмиз; биз ялынъыз Онъа теслим олгъандырмыз», дедилер.

134\. Олар бир уммет эди, келип-кечти. Оларнынъ къазангъанлары озьлерининъ, сизинъ  къазангъанларынъыз сизинъдир. Сиз оларнынъ япкъанларындан месулиетке  чекильмезсинъиз. 

135\. (Еудийлер ве христианлар мусульманларгъа:) «Еудий я да христиан олунъыз ки, догъру  ёлны булурсынъыз», дедилер. Де ки: «Ёкъ\! Биз ханиф олгъан Ибрахимнинъ динине  уярмыз. О мушриклерден дегиль эди». 

*(Ханиф \- эр тюрлю батыл динден узакъ турып, ялынъыз хакъ динге ёнельген киши  демектир).* 

136\. «Биз Аллаhкъа ве бизге эндирильгенге; Ибрахим, Исмаил, Исхакъ, Якъуб ве эсбааткъа  эндирильгенге, Муса ве Исагъа берильгенлернен, Рабблери тарафындан дигер  пейгъамберлерге берильгенлерге, олардан ич бири арасында фаркъ корьмеден, инандыкъ  ве биз садедже Аллаhкъа теслим олдыкъ», денъ. 

*(Эсбаат \- торунлар демектир. Бу ерде Аз. Якъубнынъ 12 эвлядындан торунрлары козьде  тутыла).* 

137\. Эгер олар да сиз инангъанынъыз киби инсансалар, догъру ёлны тапкъан олурлар; дёнселер,  мытлакъа анълашмазлыкъкъа тюшерлер. Оларгъа нисбетен Аллаh санъа етерли. О  эшитиджидир, билиджидир. 

138\. Аллаhнынъ (берген) ренки иле бояндыкъ. Аллаhтан даа гузель ренкни ким бере билир? Биз  анджакъ онъа къуллыкъ этермиз (денъ). 

*(Земахшерийнинъ анълаткъанларына коре, христианлар янъы догъгъан балаларны бир  сувнен бояй ве (иште, шимди христиан олды), дей эдилер ве оны о бала ичюн темизлик сая  эдилер. Аетте мусульманларнынъ бунъа нисбетен «Аллаhнынъ боясынен бояндыкъ»  деювлери эмир этильди. Аллаhнынъ боясы Ислям фытраты, Ислям ве иман темизлигидир).* 

139\. Де ки: Аллаh бизим де Раббимиз, сизинъ де Раббинъиз олгъаны алда, онынъ акъкъында  бизнен тартышмагъа киришесинъизми? Бизим япкъанларымыз бизге, сизинъ  япкъанларынъыз да сизге аиттир. Биз Онъа гонюльден багълангъанларданмыз. 

140\. Ёкъса, сиз Ибрахим, Исмаил, Исхакъ, Якъуб ве эсбаатнынъ еудий, я да христиан  олгъанларыны сёйлесинъизми? Де ки: Сиз даа яхшы билесинъизми, ёксъа Аллаhмы? Аллаh  тарафындан озине (бильдирильген) бир шаатлыкъны гизлегенден де даа залым ким ола  билир? Аллаh япкъанларынъыздан гъафиль дегильдир. 

141\. Олар бир уммет эди, келип-кечти. Оларнынъ къазангъанлары озьлерине, сизинъ  къазангъанларынъыз да сизге аиттир. Сиз оларнынъ япкъанларындан месулиетке  чекильмезсинъиз. 

*(Ресулуллах (с.а.) Мединеге кельгенден сонъ, мусульманлар 16-17 ай къадар Къудускъа  ёнелерек намаз къылдылар. Бу вазиет еудийлернинъ къопаювларына, «Муhаммед ве асхабы  къыблаларынынъ нереси олгъаныны бильмей эдилер, биз оларгъа ёл косьтердик», киби  лафлар этюёвлерине ве буны этрафкъа яювларына себеп олгъан эди. Ресулуллах Аллаhтан  Ислямгъа озь къыбласынынъ берилмесини нияз этти. Иште, бундан сонъ Къудустан  Кябеге дёнюльмеге эмир кельди. Бунынъ усьтюне, еудийлер ве мунафыкълар текрар олур олмаз конъушмагъа башладылар. Ашагъыдаки аетлер бу вазиетни анълата).* 

142\. Инсанлардан бир къысым акъылсызлар: «Ёнельген къыблалерындан оларны чевирген  недир?» дейджеклер. Де ки: «Шаркъ да, гъарп да Аллаhнынъдыр. О истегенини догъру  ёлгъа къояр».

143\. Иште, бойледже сизинъ инсанлыкъкъа шаатлар олувынъыз, ресулнынъ да сизге шаат  олувы ичюн сизни мутедиль бир миллет яптыкъ. Сенинъ (арзылап да, шу анда) ёнельмеген  къыбланъны (Кябени) биз анджакъ Пейгъамберге уйгъаныны, окчелери узеринде кери  дёнгенден айырды этювинъиз ичюн къыбла яптыкъ. Бу Аллаhнынъ хидает берген  кимселерден башкъасына эльбетте агъыр келир. Аллаh сизинъ иманынъызны асла зая  этеджек дегильдир. Зира, Аллаh инсанларгъа нисбетен шефкъатлы ве мерхаметлидир. *(Риваетке коре, къыяметте миллетлер Пейгъамберлерининъ теблигъатыны инкяр  этерлер. Аллаh Пейгъамберлерден теблигъ эткенлерине даир делиль истер. Бунынъ узерине Уммет-и Муhаммед кетирилир ве олар бунъа шаатлыкъ этерлер. оларгъа: «Сиз  буны не ерден огрендиниз?» дие соралыр. Олар да: «Къур'андан ве Ресулуллахтан  огрендик», дерлер. Ниает, Ресулуллах кетирилир ве о да бунъа шаатлыкъ этер).* 

144\. (Эй, Муhаммед\!) Биз сенинъ юзинънинъ кокке догъру чеврильгенини (юджелерден хабер  беклегенинъни) коремиз. Иште, шимди сен мемнун оладжакъ бир къыблагъа дёндиремиз.  Артыкъ юзинъни Месджид-и Харам тарафкъа чевир. (Эй, мусульманлар\!) Сиз де не ерде  олсанъыз олунъ, (намазда) юзьлеринъизни о тарафкъа чевиринъ. Шубе ёкъ ки, эхл-и китап,  онынъ Рабблеринден кельген акъикъат олгъаныны пек яхшы билирлер. Аллаh оларнынъ  япаяткъанларындан хаберсиз дегиль. 

145\. Емин олсун ки (хабибим\!) Сен эхл-и китапкъа эр тюрлю аетни (муджизени) кетирсенъ,  кене де олар сенинъ къыбланъа дёнмезлер. Сен де оларнынъ къыбласына дёнеджек  дегильсинъ. Олар да бир-бирлерининъ къыбласына дёнмезлер. Санъа кельген илимден  сонъра, эгер оларнынъ арзуларына уяджакъ олсанъ, иште о вакъытта сен хакъны  таптагъанлардан олурсынъ. 

*(Бу аетте инатлыкънынъ инсан огълуны не алгъа кетиргени анълатыларакъ, «Сен  оларнынъ истеклерине уйсанъ, феналыкъ эткенлерден олурсынъ», денильген. Чюнки,  Эфендимиз эгер оларнынъ бир истегини ерине кетирсе, бу сефер башкъа бир шей истейджеклер ве зорлукъ корьмегендже, ич бир шейни къабул этмейджеклер. Иште,  аетте бу джеэт анълатылгъан. Бунынъ да себеби – инатлыкъ ве фанатизмдир. Иман иле  тербие этильмеген нефис инат ве фанатизмден къуртуламаз. Бу да инсанны даима  феналыкъкъа ёнельтир).* 

146\. Озьлерине китап бергенлеримиз оны (о китаптаки Пейгъамберни) озь огъулларыны  таныгъаны киби танырлар. Бунъа рагъмен, олардан бир къысмы биле-биле акъикъатны  гизлер. 

*(Еудийлер Тевратта, христианлар Инджильде ахыр заман Пейгъамберининъ  васыфларыны корьдилер, онынъ келювини бекледилер. Эр несиль буны озюнден сонъ  кельгенлерге анълатты ве инанувларыны тевсие этти. Бунынъ ичюн эр эки къысым да, бу  пейгъамбернинъ келювини дёрткозьнен беклей эди. Анджакъ онынъ араплар арасындан ве  бир етим кимсе оларакъ ёлланылгъаныны корьгенлеринен, сырф иркъчылыкъ гъайрети ве  тюшюнджесинен, инкяр эттилер. Албуки, онынъ хакъ Пейгъамбер олгъаныны, озь  огъулларыны билип таныгъанлары киби биле эдилер).* 

147\. Акъикъат олгъаны – Раббинъден кельгенидир. О алда шубелениджилирден олма\! 148\. Эр кеснинъ ёнельген бир къыбласы бар. (Эй, му'минлер\!) Сиз хайырлы ишлерде  ярышынъыз. Не ерде оласанъыз олынъ, сонъунда Аллаh эпинъизни бир ерге кетирир.  Шубесиз, Аллаh эр шейге къадирдир.

149\. Не ерден ёлгъа чыкъсанъ чыкъ, (намазда) юзинъни Месджид-и Харам тарафкъа чевир. Бу  эмир Раббинъден санъа кельген акъикъаттыр. (Билинъ ки,) Аллаh япкъанларыныъздан  хаберсиз дегиль. 

150\. (Эбет, Ресулым\!) Не ерден ёлгъа чыкъсанъ чыкъ, (намазда) юзинъни Месджид-и Харамгъа  догъру чевир. Не ерде олсанъыз олунъ, юзюнъизни о янгъа чевиринъ ки, араларындан  акъсызлыкъ эткенлер (къуру инатчылар) истисна, инсанларнынъ алейхинъизде (къуллана  биледжек) бир делили булунмасын. Сакъын олардан къоркъманъ\! Ялынъыз менден  къоркъунъ. Бойледже, сизге олгъан ниметимни тамамлайым да, догъру ёлны тапарсынъыз. 

151\. Бунынъ киби, озь аранъыздан сизге аетлеримизни окъугъан, сизни феналыкълардан  арындыргъан, сизге Китапны ве икметни талим этип, бильмегенлеринъизни сизге  огретиджи бир ресул ёлладыкъ. 

152\. Ойле исе, сиз мени (ибадетнен) анъынъ ки, мен де сизни анъайым. Манъа шукюр этинъ;  сакъын манъа нанкорьлик этменъ\! 

153\. Эй, иман эткенлер\! Сабыр ве намаз иле Аллаhтан ярдым истенъ, чюнки, Аллаh мытлакъа  сабыр эткенлернен берабердир. 

*(Сабырнен намаз нефиснинъ фена арзуларына къаршы энъ буюк силядыр).* 154\. Аллаh ёлунда ольдюрильгенлерге «олюлер» деменъ. Аксине, олар тиридирлер, лякин сиз  анълап оламазсынъыз. 

155\. Ант олсун ки, сизни бираз коркъу ве ачлыкъ; маллардан, джанлардан ве махсуллардан  бираз эксильтювнен (факъырлыкъ иле) денъермиз. (Эй, Пейгъамбер\!) Сабыр этиджелерни  мужделе\! 

156\. О сабыр эткенлер, озьлерине бир беля кельген вакъытта: «Биз Аллаhнынъ къулларымыз ве  биз Онъа дёнеджекмиз», дерлер. 

157\. Иште, Рабблеринден багъышлавлар ве рахмет эп оларгъадыр. Ве догъру ёлны тапъканлар  да олардыр. 

*(Бедирде шеит олгъан 14 киши акъкъында назиль олгъаны ривает этильген бу ает къабир  азабына я да сефасына да делильдир. Олюм, къоркъу, ачлыкъ, мал эксиклиги, факъырлыкъ,  хасталыкъ; буларнынъ эписи бирер имтиандыр. Булар дюнья аятынынъ айырылмаз  къысымларыдыр, ич кимсе булардан бирисине якъаланувдан къуртуламаз. Энъ сонъунда эр  кес оледжек. Инангъан акъыллы адам \- буларны Къур'ангъа коре анълап  дегерлендириджидир).* 

158\. Шубе ёкъ ки, Сафа иле Мерве Аллаhнынъ къойгъан нишанларындандыр. Эр ким  Бейтуллахны зиярет этсе я да умре япса, оларны таваф этювде озюне бир гунах ёкътыр. Эр  ким гонъюлли оларакъ, бир эйилик япса, шубесиз Аллаh къабул этер ве (япылгъанны)  хакъкъы иле билир. 

*(Сафа иле Мерве Кябенинъ шаркъ тарафында эки тёпенинъ адыдыр. Хаджер валидемиз  Аз. Исмаил ичюн сув къыдыргъанда, бу эки тёпе арасында еди кере чапкъан. Бугунь хадж  ве умре ичюн Бейтуллахны зиярет ве таваф эткенлер айны вакъытта Сафа иле Мерве  арасында са'й этерлер. Аетте эки тёпе арасында са'й этмекте (келип-кетмекте) гунах  ёкътыр, денильген. Чюнки, джахилие девиринде эр эки тёпеде де бирер пут бар эди. Эр не  къадар Ислям бу путларны ортадан къалдыргъан олса да, базы кимселернинъ ичинде бир  шубе къалды. Иште, юкъарыдаки аетнен бу шубе тамамен кеткизильди).* 

159\. Эндирильген ачыкъ делиллеримизни ве Китапта инсанларгъа ачыкъ-айдын косьтергенимиз  хидает ёлуны гизлегенлерге эм Аллаh, эм де бутюн лянет этиджилер лянетлер.

160\. Анджакъ тёвбе этип, вазиетлерини тюзельткенлер ве акъикъатны ачыкъ ортагъа  къойгъанлар башкъадыр. Зира, мен оларнынъ тёвбелерини къабул этерим. Мен тёвбени  чокъча къабул этиджи ве чокъча имае этиджийим. 

161\. (Аетлеримизни) инкяр эткен ве кяфир оларакъ ольгенлерге кельгенде, иште Аллаhнынъ,  мелеклернинъ ве бутюн инсанларнынъ лянети оларнынъ узериндедир. 

162\. Олар эбедиен лянет ичинде къалырлар. Артыкъ не азаплары енгиллетилир, не де оларнынъ  юзьлерине бакъылыр. 

163\. Иляхинъиз тек бир Аллаhтыр. Ондан башкъа илях ёктыр. О, рахмандыр, рaхимдир. *(Бундан эвельки аетлерде Аллаhкъа ве О ёллагъан динге къаршы нанкорьлик  этиджилернинъ насыл бир фена акъибетке сюйрекленгенлери, оларнынъ эбедиен  яманланаджакълары анълатылгъан. Булардан сонъки аетлерде исе, эр бир инсанда энъ  буюк иляхий нимет олгъан акъылны эр кеснинъ ерли-еринде къулланувы, этрафына  дикъкъат ве ибретнен бакъувы ичюн кяинат вакъиаларына ишарет этильген. Зира,  хакъкъы иле тюшюнген, этрафына ибретнен бакъкъан кимсе мытлакъа Аллаhны булыр ве  Онъа инаныр).* 

164\. Шубесиз, коклернинъ ве ернинъ яратылышында, гедженен куньдюзнинъ бир-бирининъ  пешинден келювинде, инсанларгъа файда береджек шейлернен юклю оларакъ денъизде  ялдап юрьген гемилерде, Аллаhнынъ коктен эндирирек, джансыз топракъны  джанландыргъан сувда, ер юзюне чешит джанлыларны яювында, рузгярларны ве ер иле  кок арасында эмирге азыр тургъан булутларны ёлландырувында, тюшюнген бир топлум  ичюн, (Аллаhнынъ барлыгъыны ве бирлигини исбатлайыджы) бир чокъ делиллер бардыр. 

165\. Инсанлардан базылары Аллаhтан башкъасыны Аллаhкъа денк танърылар эдинир ве оларны  Аллаh киби северлер. Иман эткенлернинъ Аллаhкъа севгилери исе, (оларнынъкинден) даа  зиядедир. Кешке залымлар азапны корьген заманлары (анълайджакълары киби) бутюн  къуветнинъ Аллаhкъа аит олгъаныны ве Аллаhнынъ азабы чокъ шиддетли олгъаныны  эвельден анълай билселер эди. 

166\. Иште, о заман (кореджеклер ки,) озьлерине уяракъ, аркъаларындан кетильгенлер  уйгъанларындан тез узакълашырлар (о анда эр эки тараф да) азапны корьген, ниает  араларындаки багълар узюльгендир. 

*(Дюньяда ич тюшюнмеден, базы кимселерни озьлерине ребер эдинген, бойледже янълыш  ёлгъа кирген кимселер ахиретте о реберлернинъ озьлеринден узакълашкъанларыны  корерлер. Анджакъ, эр эки тараф да чекеджек азапны кореджек ве ондан къуртулмакъ  ёкълугъыны анълайджакъ. Дюньядакининъ аксине бу кересинде уйгъанлар къонушырлар,  амма артыкъ файдасы ёкътыр).* 

167\. (Феналаргъа) уйгъанлар бойле дерлер: «Ах, кешке бир даа дюньягъа кери къайтувымыз  мумкюн олса эди, шимди оларнынъ бизден узакълашкъанлары киби, биз де олардан  узакълашса эдик\! Бойледже, Аллаh оларгъа ишлерини пешманлыкъ ве гъам чокърагъы  оларакъ косьтерир ве олар артыкъ атештен чыкъалмазлар. 

168\. Эй, инсанлар\! Ер юзюнде булунгъанларнынъ элял ве темиз олгъанларындан ашанъ,  шейтаннынъ пешине тюшменъ; зира, шейтан сизинъ ачыкъ бир душманынъыздыр. 169\. О сизге анджакъ феналыкъны, чиркинни ве Аллаh акъкъында бильмеген шейлеринъизни  сёйлевинъизни эмир этер.   
*(Шейтан инсаннынъ ичиндеки фена тюшюндже ве арзуларны корюклер, инсан нефсине  феналыкъны севдирир. Бу себептен, инсаннынъ феналыкъ япувыны къолайлаштырыр.* 

*Онынъ ичюн Аз. Эбу Бекир: «Буюк адам – нефсининъ истеклерине уймагъан кимседир»  деген).* 

170\. Оларгъа (мушриклерге): «Аллаhнынъ эндиргенине уйынъ», денильген вакъытта олар:  «Ёкъ\! Биз деделеримизни насыл ёлда булгъан исек, о ёлгъа уярмыз», дедилер. Я деделери  бир шей анъламагъан, догъруны да тапамагъан олсалар? 

171\. (Хидает даветине къулакъ асмагъан) кяфирлернинъ вазиети, садедже чобаннынъ  багъырып-чагъырувыны эшиткен айванларнынъ вазиетине бенъзер. Чюнки, олар сагъыр,  тильсиз ве корьдирлер. Бу себептен тюшюнмезлер. 

*(Бу аетлерде инсанларнынъ корь-коране эскиге багълангъанлары, янъы ортагъа чыкъкъан  фикирлерге къулакъ асмагъанлары яманлангъан, бу меселеде догъру олгъанны, акъыллы  арекет этилюви сёйленген.* 

*Земахшерийге коре, аетнинъ манасы бойледир: Кяфирлерни догъру ёлгъа чагъыргъан  даветчининъ (Пейгъамбернинъ) вазиети, багъырып-чагъырувдан башкъа бир шей  эшитмегенлерге сесленген чобаннынъ вазиети кибидир).* 

172\. Эй, иман эткенлер\! Сизге берген рызыкъларымызнынъ темиз олгъанларындан ашанъ, эгер  сиз тек Аллаhкъа къуллыкъ этсенъиз, Онъа шукюр этинъ. 

173\. Аллаh сизге ялынъыз олюни (лешни), къанны, домуз этини ве Аллаhтан башкъасынынъ  адына союлгъанны арам этти. Эр ким булардан ашамагъа меджбур олса, бир микъдар  ашамасында гунах ёктыр. Шубе ёкъ ки, Аллаh чокъ багъышлайыджы, чокъ мерхаметлидир. *(Ислямда зорлукъ ёктыр, заруретлер ясакъларны ортадан къалдырыр. Бир кимсе элинде  олмагъан себеплернен, арам бир шейни ашамакъ я да бир ишни япмакъ зорунда къалса,  адден ашмамакъ ве о шейни девамлы элял саймамакъ шартынен, зарурет микъдары  къадар ашай биле. Бу вазиетте динге коре, гунах ишлеген сайылмаз).* 

174\. Аллаh эндирген китаптан бир шейни (ахыр заман Пейгъамберининъ васыфларыны) гизлеп,  оны аз бир фиятнен денъишкенлер ёкъмы, иште оларнынъ ашап да, къурсакъларыны  толдургъан шейлери атештен башкъа бир шей дегиль. Къыямет куню Аллаh не оларнен  къонушыр ве не де оларны темизге чыкъарыр. О ерде олар ичюн джан якъыджы бир азап  бардыр. 

*(Еудий хахамлары Пейгъамберимизнинъ Тевратта зикр этильген васыфларыны гизледилер  ве япкъан бу фена ишлери ичюн де, маддий къаршылыкъ алдылар. Аетте бунынъ не де  яман бир давраныш олгъаны анълатыла).* 

175\. Олар догъру ёлгъа нисбетен сапыкълыкъны, магъфиретке бедель оларакъ да, азапны сатын  алгъан кимселердир. Олар атешке нисбетен не къадар даяныджыдырлар\! 176\. О азапнынъ себеби – Аллаhнынъ китапны хакъ оларакъ эндиргенидир. (Бунъа бакъмадан,  фаркълы ёрумлап) китапта фаркълылыкъкъа тюшкенлер, эльбетте терен бир  анълашмазлыкъкъа тюшкенлердир.   
*(Аллаh Таалянынъ Къур'анны хакъ оларакъ эндиргени ачыкъ белли экен, ондаки ахкямны,  сагълам делиллерге эсасланмадан, озь истеклерине коре ёрумламакъ истегенлернинъ  акъикъатлардан узакъ олгъанлары ве ичинден чыкъылмаз фаркълылыкъларгъа  тюшкенлери, бу себептен де, эм дюньяда, эм де ахиретте зараргъа огърайджакълары  анълатылгъан).* 

177\. Эйилик – юзлеринъизни шаркъ ве гъарп тарафкъа чевирменъиз дегиль. Асыл эйилик о  кимсенинъ япкъаныдыр ки, Аллаhкъа, ахирет кунюне, мелеклерге, китапларгъа,  пейгъамберлерге инаныр. (Аллаhнынъ ризасыны козьэтерек) якъынларгъа, етимлерге,  ёкъсулларгъа, ёлда къалгъанларгъа, тиленджилерге ве хызметкярларгъа севген малындан 

арджлар, намаз къылар, зекят берир. Антлашув япкъан вакъытта сёзлерини ерине кетирер.  Къыйынлыкъ, хасталыкъ ве дженк вакъытларында сабыр этер. Иште, догърулар \- бу  васыфларны ташыгъанлардыр. Муттакъийлер анджакъ олардыр\! 

178\. Эй, иман эткенлер, ольдюрильгенлер акъкъында сизге къасас фарз къылынды. Урьге урь,  хызметкяргъа хызметкяр, къадынгъа къадын (ольдюрилир). Амма, эр кимнинъ джезасы,  къардашы (ольдюрильгеннинъ велиси) тарафындан бир микъдар багъышланса, артыкъ  (тарафлар) акъкъаниетке уймалы ве (ольдюрген) онъа (керекли акъкъыны) эйиликнен  одемели. Бу айтылгъанлар Раббимизден бир йымшатув ве рахметтир. Эр ким бундан  сонъра адден ашса, эльбетте онынъ ичюн элем бериджи бир азап бардыр. *(Бутюн динлер, укъукъ ве ахлякъ системалары акъсыз оларакъ адам ольдирювнинъ, джан  къыювнынъ буюк бир суч олгъаныны танырлар. Фаркълылыкъ бу сучнынъ огюни алмакъ  ичюн корюледжек тедбирде озюни косьтерювдедир. Ислям сучкъа себеплерни буюк  ольчюде ортадан къалдыргъандыр, инсанны иман, ибадет ве ахлякъ тербиеси иле  тербиелемек ичюн керекли тедбирлерни алгъан, бутюн булардан сонъра да, къасас адынен  «Джанны къыйгъаннынъ джаны къйылыр» къаидесини койгъандыр. Акъсыз афуларнен бир  кунь уриетке къавушмакъ умюдинде яшагъан кимселернинъ бу алы (апс джезасы) ич де  вазгечириджи ве сучнынъ огюни алыджы бир тедбир дегиль. Къасасны акъкъыны одевге  чевирмек акъкъы, ольдирюв сучынынъ аджджы нетиджелерине къатланмакъта олгъан  олю якъынларына (велилерине) аиттир. Башкъасы бу джезаны багъышлап оламаз).* 

179\. Эй, акъыл саиплери\! Къасаста сиз ичюн аят бар. Умют этилир ки, суч ишлевден  сакъынырсынъыз. 

*(«Къасаста аят бар» сёзлери акъикъатен де дикъкъаткъа дегерли бир ифадедир. Зира,  къасас тедбикъ этильсе, бир кишининъ ольдирилювинен пек чокъ кимсенинъ яшамасы  теминленир. Чюнки, джезасынынъ олюм олгъаныны бильген кимсе бу сучны  ишлемейджек).* 

180\. Биринъизге олюм кельген вакъытта, эгер бир хайыр быракъаджакъ олсанъыз, анагъа,  бабагъа, акърабаларгъа, уйгун бир шекильде, васиет этмек, Аллаhтан коркъкъанлар ичюн,  узерине бир борджтыр. 

*(Мираснен багълы аетлер кельмеден эвель, кишининъ серветинден ана, баба ве  акъарабаларына бир микъдар берильмеси ичюн васиет этюви эмир этильген. Анджакъ,  Нисаа суресинде кельген мирас аетлеринен эр кеснинъ акъкъы кесен-кес ве ачыкъ суретте  бельгиленген. Эфендимиз де: «Аллаh эр бир акъ саибине акъкъыны бергендир. Бундан  сонъра вариске васиет ёкътыр», буюргъанлар. Бойледже, юкъарыдаки ает несх этильген.  Факъат мираста пайы олмагъан акъраба ве факъырларгъа, хайыр муэссиселерине васиет  бакъийдир. Эр бир мусульман гонъюлли оларакъ, серветинден истеген ерине васиет эте  билир).* 

181\. Эр ким буны эшиткен ве къабул эткенден сонъ, васиетни денъиштирсе, гунахы оны  денъиштиргенлергедир. Шубесиз, Аллаh (эр шейни) эшитир ве (эр шейни) билир. *(Ислямда вакъуф муэссисеси хадислерге эсасланувнен берабер, садакъа-и джарие  маиетинде олгъан ве кутьлеге хызмет эткен вакъуфларны, буларнынъ шекиль ве  шартларыны акъсыз оларакъ денъиштергенлер де, васиетни денъиштиргенлер киби  анълангъан, бу ает бир чокъ вакъуф эшья узерине ве вакъуфнамелерге язылгъандыр).* 

182\. Эр ким, васиет эткеннинъ акъсызлыкъкъа я да гунахкъа мейль этювинден шубеленип де,  (алякъаларнынъ) араларыны булса, онъа гунах ёкътыр. Шубесиз, Аллаh чокъ  багъышлайыджы эм де мерхаметлидир.

*(Бундан сонъки аетлерде Аллаh Тааля мусульмангъа фарз къылынгъан рамазан  оразасындан сёз эте. Ораза, Ислямнынъ беш шартындан, беш темелинден биридир.  Оразанынъ фарзиети Къур'анда тариф этильген. Оразагъа айырылгъан рамазан айы  фазилетли бир айдыр. Бу айнынъ фазилети – бу айда Къадир геджеси олгъанындадыр.  Къадир геджесининъ усьтюнлиги исе, о геджеде Къур'аннынъ эндирильгениндедир. Чюнки,  Къур'ан рамазан айында ве Къадир геджесинде топлу алда Левх-и махфуздан Бейту'ль иззе денильген макъамгъа (ерге) эндирильген ве кене Къадир геджесинде ильк оларакъ Хира  дагъында, Пейгъамберимизге вахий оларакъ кельмеге башлагъан. Бунъа коре, рамазан  айынынъ ве Къадир геджесининъ усьтюнлиги Къур'аннынъ бу айда ве бу геджеде  энювиндендир. Бу усьтюнликлери себебинден рамазан айы буюк бир ибадет олгъан  оразагъа айырылгъан).* 

183\. Эй, иман эткенлер\! Ораза сизден эвель келип-кечкен умметлерге фарз къылынгъаны киби,  сизге де фарз къылынды. Умют этилир ки, къорчаланырсынъыз. 

184\. Сайылы куньлерде олмакъ узьре (ораза сизге фарз къылынды). Сизден эр ким хаста я да  ёлджу олса (тутмагъан куньлери къадар) башкъа куньлерде къаза этер. (Къартлыкъ я да  шифа умюди къалмагъан хасталыкъ киби девамлы себеби олып да,) ораза тутмагъа  кучьлери етмегенлерге бир факъыр тояджакъ къадар фидье керек олур. Бунынънен  берабер, ким гонъюлли оларакъ хайыр япса, бу онынъ ичюн даа яхшыдыр. Эгер бильсенъиз  (къыйынлыгъына рагъмен), ораза тутувынъыз сиз ичюн даа хайырлыдыр. 

185\. Рамазан айы инсанларгъа ёл косьтериджи, догърунынъ ве догъруны эгриден айырувнынъ  ачыкъ делиллери оларакъ Къур'ан эндирильген айдыр. Ойле исе, сизден рамазан айыны  идрак эткенлер онда ораза тутсын. Ким о анда хаста я да ёлджу олса, (тутмагъан  куньлерининъ сайысы къадар) башкъа куньлерде къаза этсин. Аллаh сиз ичюн къолайлыкъ  истер, зорлукъ истемез. Бутюн булар сайыны тамамлавунъыз ве сизге догъру ёлны  косьтерювине къаршылыкъ Аллаhкъа тазим этювинъиз, шукюр этювинъиз ичюндир. *(Динде зорлукъ ёктыр. Аллаh оразаны эмир эткен. Ораза тутмакъ шартлары булунгъан  кимселер ораза тутарлар. Хасталыкъ, ёлджулыкъ киби, кечиджи бир себептен гъайры,  ораза тутумагъан сонъра къаза этер. Къартлыкъ ве тюзельмеген девамлы хасталыкъ  киби узюри олгъанлар фидье берирлер. Эр чешит захметке рагъмен, озь истегинен  гонъюльден ораза туткъан ве хайыр япкъанлар макъталгъандыр).* 

186\. Къулларым сенден мени сорагъанда (оларгъа сёйле): «Мен чокъ якъыным. Манъа дуа эткен  вакъытта, дуа эткеннинъ тилегине къаршылыкъ беририм. О алда (къулларым да) меним  даветиме уйсынлар ве манъа инансынлар ки, догъру ёлны тапарлар. 

*(Риваетке коре, бир бедевий Ресулуллаh (с.а.)къа: «Раббимиз якъынмы, ёкъса узакъмы?  Якъын исе, онъа фысылтынен дуа этейик, узакъ исе, багъырайыкъ», деди. Бунынъ узерине  ает энди. Аллаhнынъ истегени иман ве итааттыр. Аллаh иман этип, итаат эткенлернинъ  дуаларыны къабул эйлейджегини ваде эте. Акъикъий манада иман этип, Аллаhкъа  къуллыкъ эткенлернинъ дуасы къабул олуныр).* 

187\. Ораза геджесинде къадынларынъызгъа якъынлашмакъ сизге элял этильди. Олар сиз ичюн  бирер урба, сиз де олар ичюн бирер урбасынъыз. Аллаh сизинъ озюнъизге яманлыкъ  япкъаныгъызны бильди ве тёвбенъизни къабул этип, сизни багъышлады. Артыкъ (рамазан  геджелеринде) оларгъа якъынлашынъ ве Аллаh сиз ичюн такъдир эткенлерини истенъ.  Сабанынъ беяз йиплиги (айдынлыгъы) къара йиплигинден (къаранлыгъындан) айырды  этильгенге къадар ашанъ, ичинъ, сонъра акъшамгъа къадар оразаны тамамланъ.  Месджитлерде ибадетке чекильген вакъытларынъызда къадынларнен бирлешменъ. Булар –

Аллаh къойгъан сынъырлардыр. Сакъын бу сынъырларгъа якъынламшманъ. Иште,  бойледже, Аллаh аетлерини инсанларгъа анълатыр. Умют этилир ки, къорчаланырлар. *(Ислямнынъ ильк вакъытларында фарз олгъан рамазан оразасыны туткъанда саарьде  ашамакъ адет дегиль эди. Ораза туткъан адам акъшам оразасыны ачыкъкъанынен, ятсы  намазыны къылып, юкълагъангъа къадар ашар, ичер эди. Бундан сонъра (юкълагъандан  сонъ) ашамакъ, ичмек ве къадынларгъа якъынлашмакъ арам эди. Базы мусульманлар  даяналмайып, къыднларына якълашты. Базылары ифтардан сонъ ёргъунлукълары  себебинден, аман юкълагъанлары ичюн, эртеси куню ачлыкъ ве сувсызлыкътан  байылдылар. Дженаб-ы Аллаh му'минлерни аджыды ве бир къолайлыкъ олувы ичюн, бу  аетни эндирди. «Беяз йиплик ве къара йиплик» ифаделери «Мине'ль-феджр: танъ ерининъ  агъарувындан» деген мананы анълата. Бунъа коре, оразанынъ башланувы керек олгъан  вакъыт «темчит» кунешнинъ догъувына дегиль, феджрнинъ догъувына, яни танъ ерининъ  агъармагъа башламасына багълыдыр. Йиплик табири де, танъ ери агъарувынынъ  башлангъычыны ифаде эте. Айдынлыкъ яйылгъанынен, артыкъ онъа беяз йиплик  денильмез. Айдынлыкънынъ башлангъан вакъты саарьнинъ биткени ве темчитнинъ  башлангъаны, айны заманда, саба намазы вакътынынъ да кирген аныдыр).* 

188\. Малларынъызны аранъызда акъсыз себеплернен еменъ. Озюнъиз биле турып,  инсанларнынъ малларындан бир къысмыны арам ёлларнен ашаманъыз ичюн, о малларны  акимлерге (идареджилерге я да махкеме акимлерине) берменъ. 

*(Бу аетте ишарет этильмек истенильген мана даа зияде къабар ве*    
*менфаатперестликтир. Бунынъ ичюн алдатув ве айнеджиликнен эльде этильген бутюн  къазанчлар арамдыр).* 

189\. Сенден хилял шеклинде янъы догъгъан айларны сорарлар. Де ки: «Олар – инсанлар ве  айрыджа хадж ичюн вакъыт ольчюлеридир. Эйи давраныш – асла эвлерге артларындан  келип кирювинъиз дегиль. Лякин, эйи давранув, къорчалангъан (ве ольчюли юрьген)  кимсенинъ давранувыдыр. Эвлерге къапуларындан киринъ, Аллаhтан къоркунъ, умют  этилир ки, къуртулышкъа ириширсинъиз. 

*(Пейгъамберимизден янъы догъгъан айнынъ башта инджечик олгъаны, сонъра эр кунь  буюгени, толу ай олгъандан сонъра, текрар инджерип, гъайып олгъаны ве текрар айны  шекильде догъуп, девам эткени соралгъан. Аетте берильген джевапта «Айнынъ бу  шекильдеки арекети къамерий сененинъ эсап этилювини, алельхусус, хадж куньлерининъ  билинювини теминлемектир», денильди. Айрыджа, эвельден араплар хадж ичюн ихрамгъа  сарылгъанларында я да хадждан къайткъанларында эвлерге къапусындан дегиль де,  арттан ачылгъан бир деликтен кирювнинъ яхшылыкъ олгъанына инана эдилер.  Юкъарыдаки аетте бунынъ да янълыш экени анълатыла).* 

190\. Сизге къаршы дженк ачкъанларгъа сиз де Аллаh ёлунда дженк ачынъ. Сакъын адден  ашманъ, чюнки, Аллаh адден ашкъанларны севмез. 

191\. Оларны (сизге къаршы дженклешкенлерни) якъалагъан еринъизде ольдюринъ. Сизни  чыкъаргъан ерден сиз де оларны чыкъарынъ. Фитне – адам ольдирювден даа ямандыр.  Меджсит-и Харамда олар сизнен дженклешмегендже, сиз де оларнен дженклешменъ. Эгер  олар сизге къаршы дженк ачсалар, сиз де оларны ольдюринъ. Иште, кяфирлернинъ  джезасы бойледир. 

192\. Эгер олар (джектен) вазгечселер, (шуны яхшы билинъ ки,) Аллаh гъафур ве рахимдир.

193\. Фитне тамамен ёкъ этильгендже ве дин (къуллыкъ) де, ялынъыз Аллаh ичюн олгъангъа  къадар, оларнен джеклешинъ. Шает вазгечселер, залымлардан башкъасына душманлыкъ ве  уджюм ёкъ. 

194\. Арам ай – арам айгъа къаршылыкътыр. Урьметлер (токъунылмазлыкълар)  къаршылыкълыдыр. Ким сизге уджюм этсе, сиз де онъа, олар дереджесинде, уджюм этинъ.  Аллаhтан къоркъунъ ве билинъ ки, Аллаh муттакъийлернен берабердир. 

*(Ресулуллах (с.а.) иджретнинъ алтынджы йылында умьре япмакъ макъсадында, Меккеге  догъру ёлгъа чыкъкъан эди. Мекке якъынларындаки Худейбиеге кельгенинен, мушриклер  Меккеге кирювлерине ёл бермедилер. О ерде кескин мунакъашалар олды. Сонъунда Ислям  тарихынынъ энъ муим адиселеринден бири – Худайбие антлашувы япылды. Бу антлашувда  ер алгъан мадделернинъ бирине коре, мусульманлар о сене Харем-и Шерифни зиярет  этмейип, кери дёнеджек, келеджек сене айны арам айда месджитни зиярет этип, умьре  япаджакъ эдилер. Мушриклер буны гъалебе сайдылар, Аллаh мусульманларны келеджек  сене айны айда Месджид-и Харамгъа кетирди. Бойледже, арам ай – арам айгъа  къаршылыкъ олды.* 

*Ислям укъукъына коре, уджюмге ялынъыз о дереджеде къаршылыкъ япылыр, зияде кетюв  сучтыр. Бутюн дженклерде инсанлар эвеля динге чагъырылыр. Мусульман олмакъны я да  джизье бермекни къабул этмегенлернен дженклешилир).* 

195\. Аллаh ёлунда арджланъ. Озь эллеринъизнен озюнъизни телюкеге сокъманъ. Эр тюрлю  арекетинъизде дюрюст давранынъ, чюнки, Аллаh дюрюстлерни север. 

*(Аеттеки ихсан – бир ишни там ве эксиксиз япмакъ, ишнинъ акъкъыны бермек ве дюрюст  олмакъ демектир.* 

*Бир хадисте Ресулуллах (с.а.)тан: «Ихсан недир?», дие соралгъан. О да: «Аллаhкъа Оны  корьген киби къуллыкъ этювинъдир, эр не къадар Оны корьмесенъ де, О сени корьмекте»,  буюргъан. Къуллыкъ – умумий бир давраныштыр. Бунъа коре, хадистеки мананы айрыджа  ибадетке ёнельтмек догъру дегиль, эсасен арапчада ихсан ишни догъру-дюрюст  япмакътыр. Онынъ ичюн ишининъ эхли олгъангъа "мухсин" денилир. Терджиме бу манагъа  коре япылгъан. Ичтимаий ярдымны ве адалетни де ичине алгъан ихсанны «телюкенинъ  огюни алгъан бир тедбир» оларакъ косьтериджи ает адалет – анархия ве  тертипсизликнинъ огюни алгъанына да ишарет этмекте).* 

196\. Хаджны ве умрени Аллаh ичюн там япынъ. Эгер (буларны) япып оламасанъыз,  къолайынъызгъа кельген къурбанны ёлланъ. Къурбан ерине баргъангъа къадар  башларынъызны тыраш этменъ. Сизден ким де хаста олса я да башында бир раатсызлыгъы  бар исе, ораза я садакъа, я да къурбан олмакъ узьре, фидье берюви керек олур. (Хадж  ёлджулыгъы ичюн) эмин олгъан вакътынъызда ким хадж куньлерине къадар умьре иле  файдаланмакъ истесе, къолайына кельген бир къурбан чалувы керек. Къурбан чалмагъан  кимсе хадж куньлеринде учь, мемлекетине къайткъан вакътында еди олмакъ узьре, ораза  тутар ки, эписи там он куньдир. Бу айтылгъанлар, аилеси Месджид-и Харам дживарында  отурмагъанлар ичюндир. Аллаhтан къоркъунъ. Билинъ ки, Аллаhнынъ береджек джезасы  агъырдыр. 

197\. Хадж, белли айлардадыр. Ким о айларда хаджгъа ниет этсе (ихрамына сарылса), хадж  эснасында къадынгъа якъынлашмакъ, гунах сайылгъан давранышларгъа ёнельмек, къавгъа  этмек ёктыр. Не хайыр ишлесенъиз, Аллаh оны билир. (Эй, му'минлер\! Ахирет ичюн азыкъ  топланъ. Билинъ ки, азыкънынъ энъ хайырлысы такъвадыр. Эй, акъыл саиплери\! Менден  (эмирлериме къаршы келювден) сакъынынъ.

*(Эвельден араплар хадж мевсиминде бир такъым ярмалыкълар къура, о ерде чешит  сааларда алыш-вериш япа эдилер. Булар о заман джахилие девири адетлерине коре  джерьян эте эди. Мусульманлар оларны гунах сайдылар. Аллаh Тааля ашагъыдаки  аетлерде бу хусускъа ачыкълыкъ кетирди).* 

198\. (Хадж мевсиминде тиджарет япаракъ) Раббинъизден келеджек бир лютфни (къазанчны)  къыдырувынъызда сизге эр анги бир гунах ёкъ. Арафаттан айырылып тюшкенинъизде,  Меш'ар-и Харамда Аллаhны зикр этинъ ве Оны, сизге косьтерген шекильде, анъынъ.  Шубесиз, сиз даа эвель янълыш юрьгенлерден эдинъиз. 

*(Дигер ибадетлер киби, хаджнынъ да шахскъа ве топлумгъа эсапсыз файдалары бар.  Буларнынъ энъ муимлерини ашагъыдаки мадделерде ифаде эте билирмиз: 1). Ихрам тек услюпте ве басит бир урбадыр. Бутюн хаджы намзетлери буны киерек,  сонъундан тапкъан мал, мульк, рутбе, дередже ве саирелерини кериде быракъыр, ялынъыз  фаркънынъ шахсий фазилеттен ибарет олгъан акъикъий бир чешитликни яшарлар. 2). Кефинни анъдыргъан ихрам ичинде япылгъан Арафат вакъфеси айны вакъытта бир  махшер орьнегидир. Бу манзара бельки бир омюр бою инсангъа олюмни ве хашырны  хатырлатыр.* 

*3). Чешит ыркъ ве медениетлерге менсюп мусульманларнынъ топланувларына себеп  олгъан хадж бир «маддий ве маневий дегерлер» алыш-веришине васта олмакъта,  мусульманларны бир-бирлерине якъынлаштырмакъта, проблемаларны берабер чезмеге  тедбирлер арамакъ имкяныны бермекте.* 

*4). Кябе этрафында таваф – тевхид фикрини темсиль этмекте, башкъа тарафларгъа,  факъат даима Кябеге ёнелерек къылынгъан намаз «Не ерге дёнсенъиз, Аллаh о ердедир»  принципини рухларгъа ашламакъта. Усуллар, нокътаи назарлар, къанаатлар фаркълы ола  билир, анджакъ эр шей Аллаh ичюндир, Аллаh ризасына ёнельмелидир).* 

199\. Сонъра инсанлар (сель киби) акъкъан ерден сизде акънъ. Аллаhтан магъфирет истенъ.  Чюнки, Аллаh афу этиджи ве мерхаметлидир. 

200\. Хадж ибадетлеринъизни битиргенинъизнен, бабаларынъызны анъгъанъыз киби, атта ондан  даа къуветли бир шекильде, Аллаhны анъынъ. Инсанлардан ойлелери бар ки: «Эй,  Раббимиз\! бизге дюньяда бер», дерлер. Бойле кимселернинъ ахиреттен ич насиби ёкътыр. 

201\. Олардан бир къысмы да: «Эй, Раббимиз\! Бизге дюньяда да эйилик бер, ахиретте де эйилик  бер. Бизни джеэннем азабындан къорчала\!» дерлер. 

202\. Иште, олар ичюн къазангъанларындан буюк бир насип бардыр. (Шубесиз) Аллаhнынъ  эсабы чокъ сур’атлыдыр. 

203\. Сайылы куньлерде (эйям-ы тешрикте тельбие ве текбир кетиререк) Аллаhны анъынъ. Ким  эки кунь ичинде ашыкъып (Минадан Меккеге) дёнмек истесе, онъа гунах ёкъ. Булар  гунахтан сакъынгъанлар ичюндир. Аллаhтан къоркъунъ ве билинъ ки, эпинъиз Онынъ  узурында топланаджакъсынъыз. 

*(Ашагъыдаки учь ает Ахнес б. Шурайкъ акъкъында энген. Гузель къонушкъан ве  якъышыкълы кимсе олгъан Ахнес мунафыкъ эди. Ресулуллахнынъ янына келе, гузель  сёзлернен мусульманлыкъ таслай эди. Албуки, ичи феналыкъ толу эди. Иши-гуджи  мусульманларгъа зарар бермек эди. Иште, аетлерде бойле гузель къонушкъан, хош  корюнген кимселерге аман къанмамакъ, эйидже эмин олмадан, кимсеге ишанмамакъ  кереклиги анълатыла).*

204\. Инсанлардан ойлелери бар ки, дюнья аяты акъкъында сёйлегенлери сенинъ ошунъа кетер.  Атта бойлеси къальбинде олгъанына (самимий олгъанына) Аллаhны шаат тутар. Албуки, о  душманларнынъ энъ яманыдыр. 

205\. О къайтып кеттими (я да бир иш башына кечтими), ер юзюнде фесат чыкъармакъ,  экинлерни таптап ёкъ этмек, несиллерни бозмакъ ичюн арекет этер. Аллаh  бозгъунджылыкъны севмез. 

206\. Бойлесине: «Аллаhтан къоркъ\!», денильгенде, менлик ве гъурурь оны гунахкъа сюйрер.  (Джеза ве азап оларакъ) онъа джеэннем етер. О не фена ердир\! 

207\. Инсанлардан ойлелери бар ки, Аллаhнынъ ризасыны алмакъ ичюн, озюни ве малыны феда  этер. Аллаh да къулларына шефкъатлыдыр. 

*(Ибн Аббастан бир риваетке коре, бу ает Сухейб б. Синан эр-Румий акъкъында энген.  Мекке мушриклери бу затны якъалайлар, дининден дёндюрьмек ичюн эскенджеге алалар.  Сухейб меккелилерге: «Мен къарт бир адамым. Малым да бар. Сизден я да  душманларынъыздан олувымнынъ сизге бир зарары олмаз, мен бир сёз сёйледим, ондан  джаймакъны эйи корьмем, малымны ве эшьямны сизге берир, динимни сизден сатын  алырым», деген. Олар бунъа разы олалар, Сухейбни сербест быракъалар. О ерден  къалкъып, Мединеге келиркен, шу ает назиль олды. Шеэрге киргенде онъа расткельген Аз.  Эбу Бекир: «Алыш-веришинъ кярлы олсун, я Сухейб», дей, о да: «Сенинъ алыш-веришинъ де  зарар этмесин», джевабыны бере).* 

208\. Эй, иман эткенлер\! Эп берабер барышкъа киринъ. Сакъын шейтаннынъ пешинден кетменъ.  Чюнки, о ап-ачыкъ душманынъыздыр. 

209\. Сизге (Къур'ан ве суннет киби) ачыкъ делиллер кельген сонъ, эгер барыштан сапсанъыз,  шуны яхшы билинъ ки, Аллаh азиздир, хакимдир. 

210\. Олар илле де булуттан кольгелер ичинде Аллаhнынъ ве мелеклернинъ келювини  беклерлерми? Албуки, иш битирильгендир. (Аллаh низамы артыкъ денъишмез). Бутюн  ишлер ялынъыз Аллаhкъа дёндюрилир. 

211\. Исраил огъулларындан сора ки, оларгъа нидже ап-ачыкъ муджизелер бердик. Ким  муджизелер озьлерине кельгенден сонъ Аллаhнынъ ниметини (аетлерини) денъиштирсе,  билсин ки, Аллаhнынъ азабы шиддетлидир. 

212\. Кяфир олгъанлары ичюн дюнья аяты джазиб къылынды. (Бу себептен) олар иман  эткенлернинъ усьтлеринден кулелер. Ойле исе (иман этип), инкярдан сакъынгъанлар  къыямет кунюнде олардан усьтюндирлер. Аллаh истегенине эсапсыз рызыкъ берир. *(Эбу Джехиль ве аркъадашлары факъыр му'минлернинъ усьтлеринден кульдилер, бунынъ  узерине бу ает назиль олды. Аят акъикъатыны садедже дюнья малынен дегерлендирген  кяфирлер ичюн дюнья малы джазиб алгъа кетирильген. Онынъ ичюн булар усьтюн  дегерлерге дегиль, кечиджи дюнья малына къыймет бергенлер, сонъунда дюнья малы  оларгъа ич бир файда бермеген).* 

213\. Инсанлар тек бир уммет эди. Сонъра Аллаh мужделейиджи ве тенбиелейиджи оларакъ  пейгъамберлерни ёллады. Инсанлар арасында анълашмазлыкъкъа тюшкен хусусларда  укюм берювлери ичюн, оларнен берабер догъру ёлны косьтерген китапларны ёллады.  Анджакъ озьлерине китап берильгенлер, ачыкъ делиллер кельген сонъ, араларындаки  куньджиликтен отьрю, динде анълашмазлыкъкъа тюштилер. Бунынъ узерине Аллаh иман  эткенлерге, узеринде давалашкъан акъикъатларны, изнинен костерьди. Аллаh истегенини  догъру ёлгъа къавуштырыр.

*(Бутюн инсанлыкъ, башлангъыч итибары иле, тек бир уммет эди. Аз. Адемден  чокълашкъан эди. Вакъты иле ихтилафкъа тюштилер. Пейгъамберлер инсанлар арасында  белли анълашмазлыкъларны кеткизмек ичюн ёлланылды).* 

214\. (Эй, му'минлер\!) Ёкъса сиз, сизден эвель келип-кечкенлернинъ башына кельгенлар сизге де  кельмеден, дженнетке киреджегинъизни зан эттинъизми? Ёкъсуллыкъ ве сыкъынты  оларгъа ойле токъунгъан ве ойле сарсылгъан эдилер ки, ниает, Пейгъамбер ве янындаки  му'минлер: «Аллаhнынъ ярдымы не заман\! Дедилер». Билесинъиз ки, Аллаhнынъ ярдымы  якъындыр. 

*(Бу ает, бир риваетке коре, Хендек дженкинде мусульманлар чеккен сыкъынтыларны  тильге кетире. Дигер риваетке коре, Ухуд джденки иле багълыдыр. Бир башкъа риваетке  коре исе, эвлерини, малларыны ве якъынларыны Меккеде къалдырып, чешит  сыкъынтыларгъа къатланаракъ, Мединеге кочькен мусульманларгъа теселли бермек ичюн  энген).* 

215\. Сенден (Аллаh ёлунда) не арджлайджакъларыны сорайлар. Де ки: Малдан арджлагъан  шейинъиз ана-баба, якъынлар, етимлер, факъырлар ве ёлджулар ичюн олмалыдыр.  Шубесиз, Аллаh япаджакъ эр бир хайырынъызны билир. 

216\. Ошунъызгъа кетмегени алда, дженк сизге фарз къылынды. Сиз ичюн даа хайырлы олгъаны  алда, бир шейни севмеменъиз мумкюн. Сиз ичюн даа фена олгъаны алда, бир шейни  севменъиз де мумкюн. Аллаh билир, сиз бильмезсинъиз. 

*(Дженк инсанларнынъ северек, зевкъ аларакъ япкъан бир шейлери дегиль. Шахсиети ве рух  сагълыгъы бозулмагъан кимселер ольдюрмек, якъып-йыкъмакъ, аджджылар бермектен  зевкъ алмаз, булардан ошланмаз. Анджакъ вуджутны къуртармакъ ичюн, гангрена олгъан  эльнинъ кесилюви, ичериде къалгъан баланы къуртармакъ ичюн къапунынъ къырылувы  насыл зарурий исе, дженк де, топлумларнынъ аятында бойле зарурет алына келе билир.  Дин ве виджан урриетини теминлевнинъ, зулумнынъ ве фитненинъ огюни алувнынъ,  теджавузларгъа сонъ берювнинъ ёлу дженк ола билир. Иште, бу вазиетлерде  дженклешмек шубесиз, инсанлыкъ ичюн даа хайырлы ве даа шерефли бир давраныштыр.  Джихад исе, ич бир вакъыт бир уджюм дегильдир. Чюнки, эвеля Ислямгъа давет япылыр,  къабул эткен мусульмандыр. Ислямны къабул этмегенден табий олувы истенилир. Буны да  къабул этмесе, о заман дженклешилир. Дженктеки сырны биз билалмамыз, амма оны  Аллаh билир. Базы миллетлер джезагъа ляйыкъ олгъанынен, Аллаh оларны чешит  беляларнен джезаландырыр. Иште, олардан бири де дженктир.* 

*Ресулуллах Эфендимиз Абдуллах б. Джахш къомандалыгъында бир группаны, къурейш  керванындан хабер кетирювлери ичюн, Меккеге ёлай. Къурейш керваныны корьгенлеринен,  даянамайып уджюм этелер. Кервандан бир кишини ольдюрелер, эки кишини де эсир  алалар. Керванны айдап, Пейгъамберимизге кетирелер. О кунь реджеп айынынъ ильк куню  эди. Мушриклер: «Муhаммед арам айларда дженклеше», дие яйгъара къопаралар. Бунынъ  узерине бу ает эне).* 

217\. Сенден арам айны, яни онда дженклешювни сорайлар. Де ки: «О айда дженклешюв буюк  бир гунахтыр». (Инсанларны) Аллаh ёлундан къайтармакъ, Аллаhны инкяр этмек,  Месджид-и Харамнынъ зияретине мани олмакъ ве халкъыны о ерден чыкъармакъ висе,  Аллаh къатында даа буюк гунахтыр. Фитне де адам ольдирювден даа буюк бир гунахтыр.  Олар, эгер кучьлери етсе, сизни дининъизден дёндюргенге къадар, сизге къаршы  дженклешмеге девам этерлер. Сизден ким дининден дёнер ве кяфир оларакъ ольсе,  оларнынъ япкъан ишлери дюньяда да, ахиретте де, бошуна кетер. Олар джеэннемлидирлер 

ве о ерде даимий къалырлар.   
*(«Фитне» – дженк, анархия; дин ве видждан урриетине къаршы баскъы демектир).* 218\. Иман эткенлер ве иджрет этип, Аллаh ёлунда джихад эткенлер бар я, иште, булар  Аллаhнынъ рахметини умют эте билирлер. Аллаh гъафур ве рахимдир. 

219\. Сенден шарап ве къумар акъкъында суаль сорарлар. Де ки: «Эр экисинде де буюк бир  гунах ве инсанлар ичюн бир такъым файдалары бардыр». Анджакъ эр экисининъ де гунахы  файдасындан даа буюктыр. Кене сенден эйилик ёлунда не арджлайджакъларыны сорарлар.  «Итиядждан зиядесини», де. Аллаh сизге аетлерни бойле изаатлар ки, бельки  тюшюнирсинъиз. 

*(Шарап арамдыр. Шарапнынъ арам олувы, онынъ ич бир файдасынынъ олмамасыны  керектирмез. Зарары файдасындан чокъ олгъаны ичюн, арам этильген. Къумарда да  къазангъан тараф ичюн захирий бир файда корюлир, амма гайып эткен тараф ичюн буюк  бир зарар бар. Онынъ ичюн къумар ойнамакъ арам этильген).* 

*(Бу аетнинъ башы бундан эвельки аетнинъ сонъки джумлеси олгъан «бельки  тюшюнирсинъиз" иле багълыдыр. Дюнья ве ахиретнен багълы ишлеринъизни яхшы  тюшюнип, керегине коре арекет этсенъиз, эм дюньяда, эм де ахиретте саадетке наиль  олурсынъыз, демекте).* 

220\. Дюнья ве ахирет акъкъында (файданъызгъа оладжакъ давранышларны тюшюнинъ ве онъа  коре арекет этинъ). Сенден етимлер акъкъында сорайлар. Де ки: Оларны эйи етиштирмек  (юзю къоюн быракъувдан) даа хайырлыдыр. Эгер оларнен бирликте яшасанъыз, (унутманъ  ки,) олар сизинъ къардашларынъыздыр. Аллаh ишлерни бозгъаннен тюзельткенни билир.  Эгер Аллаh истесе эди, сизни де замет ве мешакъкъаткъа сокъар эди, чюнки Аллаh  кучьлюдир, хакимдир. 

*(Етимлерге йымшакъ муамеле этильмели, етимликлери ис эттирильмемели. Етимнинъ  велиси вазиетинде олгъан кимсенинъ оны бозгъанынымы, ёкъса тюзельткениними, Аллаh  билир. О, етимдир, дие онъа яхшы давранмагъанлар Аллаhнынъ незарети алтында  олгъанларыны унутмамалылар).* 

221\. Иман этмегендже, путперест къдынларнен эвлемненъ. Бегенсенъиз биле, путперест бир  къадындан иманлы бир хызметкяр къадын кесен-кес даа эйидир. Иман этмегендже,  путперест эркеклерни де (къызларынъызнен) эвлендирменъ. Бегенсенъиз биле, путперест  бир кишиден инангъан бир хызметкяр кесен-кес даа эйидир. Олар (мушриклер) джеэннемге  чагъырыр. Аллаh исе, изни (ве ярдымы) иле дженнетке ве магъфиретке чагъырыр. Аллаh  тюшюнип анъласыннлар, дие аетлерини инсанларгъа изаатлар. 

*(Ислямгъа коре, инсаннынъ дегери иманына багълыдыр. Аллаh къатында хызметкяр  къадын ве эркек олса биле, иманлы кимсе даа усьтюндир ве даа темиздир. Онынъ ичюн бир  мусульманнынъ динсиз ве путперестлернен эвленюви кесен-кес арам этильген).* 

222\. Санъа къадынларнынъ ай башы алыны сорарлар. Де ки: О бир раатсызлыкътыр. Бу себепле  ай алында олгъан къадынлардан узакъ турынъ. Темизленгенине къадар оларгъа  якъынлашманъ. Темизленген вакътытларында Аллаh сизге эмир эткен еринден оларгъа  якъынлашынъ. Шуны яхшы билинъ ки, Аллаh тёвбе эткенлерни де север,  темизленгенлерни де север. 

223\. Къадынларынъыз сиз ичюн бир тарладыр. Тарланъызгъа насыл истесенъиз, ойле барынъыз.  Озюнъиз ичюн эвельден (уйгъун давранышларнен) азырлыкъ япынъ. Аллаhтан къоркъунъ,  билинъ ки, сиз Онъа къавушаджакъсынъыз. (Я Муhаммед\!) Му'минлерни мужделе\! *(Джинсий алякъанынъ шекили сынъырлы дегиль. Ясакъ олгъаны – янълыш алякъадыр.* 

*Мунасебеттен эвель азырлыкъ эм маддий ве джинсий, эм де бисмилля ве башъкалары киби  маневий оларакъ анълашылгъандыр).* 

224\. Еминлеринъизден толайы, Аллаhны (Онынъ адыны) эйилик этювинъизге, Ондан  сакъынувынъызгъа ве инсанларнынъ арасыны тюзельтювинъизге мани япманъ. Аллаh  эшитир ве билир. 

225\. Аллаh сизни къастсыз еминлеринъизден месулиетли тутмаз. Лякин, къасттан япкъан  еминлеринъизден толайы, сизни месулиетли тутар. Аллаh гъафурдыр, халимдир. 226\. Къадынларына якъынлашмамагъа емин эткенлер дёрт ай беклерлер. Эгер (бу муддет    
ичинде) къадынларына къайтсалар, шубесиз Аллаh чокъ багъышлайыджы ве  мерхаметлидир. 

227\. Эгер (муддети ичинде дёнмейип, къадынларыны айырмагъа къарар берселер (айрылырлар.  Билинъиз ки, Аллаh эшитир ве билир. 

*(«Ииляа» – емин манасындадыр. Кишининъ къадынына якъынлашмамакъ ичюн япкъан  емини къаршылыгъында къулланылгъан. Джахилие деврининъ араплары къадынлар  узеринде бир баскъы олмакъ узьре, оларгъа дарылгъан вакъытларында, къадынлардан  узакълаша, янларына ич бармай, джинсий алякъа япмай ве оларгъа якъынлашмамакъ  хусусунда емин эте эдилер. Иште, Ислям бу шекильде япылгъан акъсыз арекетлернинъ  огюни алды, догъру ёлны косьтерди. Белли муддет ичинде еминини бозгъан – кеффарет  берир. Муддет тамамланса, эвлилик сонъуна етер).* 

228\. Айырылгъан къадынлар озь башларына (эвленмеден) учь ай хали (хайиз я да темизлик  муддети) беклерлер. Эгер олар Аллаhкъа ве ахирет кунюне акъикъатен инансалар,  рахимлеринде Аллаhнынъ яраткъаныны гизлевлери озьлерине элял олмаз. Эгер къоджалар  барышмакъ истеселер, бу вазиетте айыргъан къадынларыны къайтарып алмагъа даа зияде  акълыдырлар. Эркеклернинъ къадынлары узериндеки акълары киби, къадынларнынъ да,  эркеклер узеринде белли акълары бар. Анджакъ эркеклер къадынларгъа нисбетен бир  дередже усьтюнликке саиптирлер. Аллаh азиздир, хакимдир. 

*(Бу усьтюнлик аиле реберлигинден ибратеттир).* 

229\. Айырмакъ эки кередир. Бундан сонърасы \- я эйиликнен тутмакъ, я да азат этмектир.  Къадынларгъа бергенлеринъизден (айырылув эснасында) бир шей алувынъыз сизге элял  олмаз. Анджакъ эркек ве къадын Аллаhнынъ сынъырлары ичинде, эвлилик акъларыны там  тедбикъ этип оламаювындан къоркъсалар, бу вазиет истиснадыр. (Эй, му'минлер\!) Сиз де  къадыннен къоджанынъ Аллаhнынъ сынъырларыны хакъкъы иле муафаза этювлеринден  шубеленсенъиз, къадыннынъ (эркекке) фидье берювинде эр эки тараф ичюн де сакъынмакъ  ёкъ. Бу айтылгъанлар Аллаhнынъ къойгъан сынъырларыдыр. Сакъын оларны ашманъ. Ким  Аллаhнынъ сынъырларыны ашса, иште олар залымдырлар). 

230\. Эгер эркек къадынны (учюнджи кере) айырса, ондан сонъ къадын бир башкъа эркекнен  эвленмегендже, оны алувы онъа элял олмаз. Эгер бу киши де оны айырса, (эр эки тараф да)  Аллаhнынъ сынъырларыны муафаза этеджеклерине инангъан такъдирлеринде, янъыдан  эвленювлеринде зарар ёкъ. Булар Аллаhнынъ сынъырларыдыр. Аллаh буларны бильмек,  огренмек истегенлер ичюн изаатлар. 

*(Джахилие девринде эркеклер къадынларыны дефаларджа айыра, сонъра къайтарып ала  эдилер. Ислям дини къадынгъа, акимге ве махкемелерге баш ураракъ, къоджасыны  айырмакъ акъкъыны эльде этмек имкяныны таныгъаны киби, эркекнинъ айырув акъкъыны  да, учь талакъ иле сынъырлагъан. Бундан сонъ, эркекнинъ айны шу къадыннен текрар* 

*эвлене билюви, эм къадыннынъ ирадесине, эм де джиддий оларакъ, башкъа бир эркекнен  эвленип, айырылгъан олувына багълы).* 

231\. Къадынларны, айыргъан ве оларда беклев муддетлерини битирген вакъытларында, я  оларны эйиликле тутынъ, я да эйиликнен быракъынъ. Факъат акъсызлыкъ этерек ве зарар  бермек ичюн, оларны никяхлы тутманъ. Ким буны япса, мытлакъа озюне феналыкъ эткен  олур. Алаhнынъ аетлерини эглендже беллеменъ. Алаhнынъ сизинъ узеринъиздеки, (сизге  берген хидаетни), сизге огют бермек узьре эндирген китапны ве икметни хатырланъ.  Аллаhтан къоркъунъ. Билесинъиз ки, Аллаh эр шейни билир. 

232\. Къадынларны айыргъан ве олар да беклев муддетлерини битирген вакъытларында,  озьаралары яхшылыкънен анълашкъан такъдирлеринде, оларнынъ (эвельки)  къоджаларынен эвленювлерине мани олманъ. Иште, бунынънен аранъыздан Аллаhкъа ве  ахирет кунюне инангъан кимселерге огют берильмекте. Бу огютни тутувынъыз озюнъиз  ичюн энъ эйиси ве энъ темизидир. Аллаh билир, сиз бильмезсинъиз. 

*(Бу аетнинъ энюв себеби, риваетке коре, Ма'къыл б. Йесардыр. Бу зат къыз къардашыны  айыргъан къоджасы оны текрар алмакъ истегенинен, бунъа къаршы чыкъкъан ве мани  олмакъ истеген. О эснада бу ает энген, Ресулуллах (с.а.) Ма'къылны чагъыра ве бу аетни  окъуй. Ма'къыл: «Раббимнинъ эмри меним истегиме уймады. Онынъ эмрине разыйым»,  деген ве къыз къардашыны эвельки къоджасынен эвлендирген. Джабир б. Абдуллах  акъкъында да бунъа бенъзеген бир вазиет икяе этиле. Анджакъ эр не къадар назиль себеби  булар олса да, аетнинъ укми умумийдир).* 

233\. Эмизмекни тамамлатмакъ истеген (баба) ичюн аналар балаларыны там эки йыл эмизирлер.  Оларнынъ урьфке уйгъун оларакъ бесленюви ве кийими бабагъа аиттир. Бир инсан  ялынъыз кучю еткенинден месульдир. Ич бир ана баласы себебинден, ич бир баба да  баласы себебинден, зараргъа огъратылмамалы. Онъа бенъзегенни (нефакъа теминаты)  варис узерине де тюшер. Эгер ана ве баба бир-биринен корюшерек ве озьара анълашаракъ,  баланы мемеден кесмек истеселер, оларгъа гунах ёкътыр. Балаларынъызны (сют анасы  тутып) эмиздирмек истеген такъдиринъизде, эмчек анагъа бергенинъизни, эйиликнен  теслим этмек шартынен, сизге гунах ёкътыр. Аллаhтан къоркъунъ. Билинъ ки Аллаh  япаяткъанларынъызны корер. 

234\. Сизден ольгенлернинъ, артта къалгъан рефикъалары, озь башларына (эвленмеден) дёрт ай  он кунь беклерлер. Беклев муддетлерини битирген вакъытларында, озьлери акъкъында  япкъан мешру ишлерде сизге бир гунах ёктыр. Аллаh япаяткъанларынъызны билир. *(Иддетнинъ икмети – рахимнинъ темизленгенининъ исбатыдыр. Бунда васта – хайиздир.  Дёрт ай ичинде учь я да дёрт хайиз вакъты олур ки, бу – къадыннынъ юклю олмагъаныны  косьтерир. Олюм себебинен айырылувда айрыджа матем вазиети де бар. Муими, бу дёрт  айлыкъ муддет толмадан, къадыннынъ башкъасынен эвленмемесидир. Бу муддет ичинде  эвленювнен багълы ачыкъ субетлер яплымамасы да тевсие этильген. Истер айырылув,  истер олюм себебинен, айырылувдан сонъ, текрар эвленмек ичюн иддет беклемек  кереклиги эм къадын, эм де онынъ якъынлары ичюн бир теселли ве алыштырув деври  олгъаны себебинен, психологик джеэттен файдалыдыр. Алельхусус, къадыннынъ  якъынларындан мейдангъа келеджек хошнутсызлыкълар белли дереджеде азалтылгъан  олур).* 

235\. (Иддет беклеген) къадынларнен эвленмек хусусындаки тюшюнджелеринъизни гизли  анълатувынъызда я да оны ичинъизде гизли тутувынъызда сизге гунах ёкътыр. Аллаh  билир ки, сиз оларны анъаджакъсынъыз. Лякин, шариаткъа уйгъун сёзлерден башкъа, 

сакъын оларгъа гизлиден корюшмеге сёз берменъ. Фарз олгъан беклев муддети толмадан,  никях къыймагъа ашыкъманъ. Билинъ ки, Аллаh гонъюллеринъиздекини билир. Бу  себепнен Аллаhтан сакъынынъ. Шуны яхшы билинъ ки, Аллаh гъафурдыр, халимдир. 

236\. Никяхтан сонъ, даа токъунмадан, я да олар ичюн белли бир мехир тайин этмеден,  къадынларны айырсанъыз, бунда сизге мехир лязимлиги ёктыр. Бу вазиетте оларгъа мут'а  (эдие оларакъ бир шейлер) беринъ. Зенгин олгъан вазиетине коре, факъыр да вазиетине  коре бермелидир. Мунасип бир мут'а бермек яхшылар ичюн бир борджтыр. 

237\. Озьлерине мехир тайин этерек эвленген къадынларынъызны, алякъа япмадан айырсанъыз,  тайин эткен мехринъизнинъ ярысы оларнынъ акъкъыдыр. Анджакъ къадынларнынъ  вазгечюви, я да никях багъы элинде олгъаннынъ (велининъ) вазгечюви алы истисна, афу  этювинъиз (мехирден вазгечювинъиз), такъвагъа даа уйгъундыр. Аранъызда эйилик ве  ихсанны унутманъ. Шубесиз, Аллаh япаяткъанларынъызны хакъкъы иле корер. 

238\. Намазларгъа ве орта намазгъа девам этинъ. Аллаhкъа сайгъы ве багълылылкъ ичинде намаз  къылынъ. 

*(«Намаз – диннинъ дирегидир», хадисинде бильдирильгенине коре, энъ буюк ибадет Аллаh  ризасы ичюн къылынгъан намаздыр. Аеттеки «орта намаз» – экинди намазыдыр.  Ресулуллах (с.а.) Хендек дженкинде шойле буюргъан: «Орта намазны яни экинди намазыны  бизге терк эттирдилер. Аллаh оларнынъ эвине атеш толдурсын\!» Орта намазнынъ анги  вакъыт олгъаны хусусунда чешит риваетлер де бар).* 

239\. Эгер (эр анги бир шейден) къоркъсанъыз, (намазларынъызны) юререк я да минген оларакъ  (къылынъ). Ишанчкъа къавушкъан вакътынъызда, сиз бильмегенде, Аллаh сизге огреткен  шекильде Оны анъынъ (намаз къылынъ). 

240\. Сизден олюп де, (тул) къадынлар къалдыргъан кимселер, зевджелерининъ эвлеринден  чыкъарылмадан, бир йылгъа къадар къалдыргъан малларындан файдаланувлары хусусында  (сагъ олгъанларында) васиет этсинлер. Эгер о къадынлар, (озь-озьлюклеринден) чыкъып  кетселер, озьлери акъкъында япкъан шариаткъа уйгъун шейлерден сизге бир гунах ёкътыр.  Аллаh азиздир, хакимдир. 

241\. Айырылгъан къадынларнынъ акъкъаниет ольчюлеринде (къоджаларындан) менфаат  корьмек акъларыдыр; бу, Аллаh къоркъусы ташыгъанлар узерине бир борджтыр. 242\. Аллаh сизге, иште бойледже, аетлерини анълатыр ки, тюшюнип акъкикъатны  анъларсынъыз. 

243\. Бинълернен олгъанлары алда, олюм къоркъусындан толайы, юртларындан чыкъып  кеткенлерни корьмединъми? Аллаh оларгъа «Олюнъ\!», деди (ольдюлер). Сонъра оларны  тирильтти. Шубесиз, Аллаh инсанларгъа нисбетен лютфкярдыр. Лякин, инсанларнынъ  чокъу шукюр этмез. 

*(Риваетлерге коре, Васит якъынларындаки Даверданда юкъкъан бир хасталыкъ зуур  эткен, къасаба халкъы о ерден къачкъан, Аллаh оларны ольдюрген, сонъра да, ибрет ичюн,  тирильткен. Бу къысса Пейгъамберимизге «Корьмединъми?» шеклинде ифаде этильген,  албуки, Пейгъамберимиз оларны корьмеген, яни о девирде яшамагъан. Истер – дигер  семавий китапларнен, истер – Къур'ан-ы Керимнен бу шекильде хаберлер Аз. Пейгъамберге  бильдирильгенинден, Къур'ан-ы Керим бу бильгиге арапларнынъ ифаде услубына уйгъун  оларакъ, «Корьмединъми?» шеклинде дикъкъат чеккен.* 

244\. Аллаh ёлунда дженклешинъ ве билинъ ки, Аллаh эр шейни эшитир ве билир.

245\. Бергенининъ къат-къат зиядесини озюне одемеси ичюн Аллаhкъа гузель бир бордж  (истегенге файызсыз одюнч) береджек ёкмы? Тарлыкъ берген де, варлыкъ берген де  Аллаhтыр. Садедже Онъа дёндюриледжексинъиз. 

246\. Мусадан сонъ, Бени Исраилден илери кельген кимселерни корьмединъми? Озьлерине  ёлланылгъан бир пейгъамберге: «Бизге бир укюмдар ёлла ки, (онынъ къоманданлыгъында)  Аллаh ёлунда дженклешейик», деген эдилер. «Я сизге дженк язылыр да  

дженклешмесенъиз?», деди. «Юртларымыздан чыкъарылгъан, балаларымыздан  узакълаштырылгъан алымызда, Аллаh ёлунда не ичюн дженклешмейик?», дедилер.  Озьлерине дженк язылгъанынен, араларындан пек азындан гъайры, кери дёнюп къачтылар.  Аллаh залымларны яхшы билир. 

*(Мысырнен Фелестин арасында яшагъан Амалика, о девирдеки къыраллары Джалутнынъ  къоманданлыгъында Исраил огъулларына уджюм этти. Ве оларны перишан этип,  юртларындан чыкъарды. Бунынъ узерине Исраил огъуллары о анда араларында булунгъан  пейгъамберлеринден озьлерине бир къомандан тайин этмесини истедилер. Девирнинъ  пейгъамбери, халкътан Талут адында бирисини укюмдар ве къомандан тайин этти.  Ашагъыдаки аетлерде къысса тафсилятынен анълатыла).* 

247\. Пейгъамберлери оларгъа: «Билинъ ки, Аллаh Талутны сизге укюмдар оларакъ ёллады»,  деди. Бунынъ узерине: «Биз укюмдарлыкъкъа даа ляйыкъ олгъанымыз алда, озюне сервет  ве зенгинлик джеэтинден кениш имкянлар берильмеген экен, о бизге насыл укюмдар  олур?» дедилер. «Аллаh сизинъ узеринъизге оны сечти, илимде ве беденде онъа усьтюнлик  берди. Аллаh мулькюни истегенине берир. Аллаh эр шейни къушатыджы ве эр шейни  билиджидир», деди. 

*(Исраил огъулларынынъ илери кельгенлерине коре, икътидар сервет ве сермае  саиплерининъ олмалы. Албуки, бу фикр топлум менфаатына ве адалетке терстир.  Догърусы, икътидаргъа зенгинлернинъ дегиль, бирлик олгъан кимселернинъ келювидир.  Кишининъ бераберлигини, онынъ маневий кучю, бильгиси ве бакъышынен беден къувети ве  джесарети темсиль этер).* 

248\. Пейгъамберлери оларгъа: «Онынъ укюмдарлыгъынынъ алямети Табутнынъ сизге  келювидир. Мелеклер ташыгъан о Табутнынъ ичинде Раббинъизден сизге бир ферахлыкъ  ве сюкюнет, Муса ве Харун ханеданларынынъ быракъкъанларындан бир къалымты бар.  Эгер инангъан кимселер исенъиз, сиз ичюн бунда шубесиз, бир алямет бар», деди. *(Риваетке коре, «Табут» – сандыкътыр. Аз. Муса оны дженклерде ордунынъ огюнде  булундыра, бу саеде аскерлери кучь ве гъайрет къазана эдилер. Вакъты иле еудийлер  зайыфлагъанынен, Табутны Джалут эллеринден алгъан. Талутнынъ укюмдарлыгъына  итраз этелер ве «Эгер акъикъатен укюмдар исе, делиль кетирсин», дедилер. Оларгъа:  «Онынъ укюмдар олгъанына исбат Табутнынъ кери келювидир», денильди ве Табут кери  кельди).* 

249\. Талут аскерлернен берабер (джихад ичюн) айрылгъанынен: «Билинъиз ки, Аллаh сизни бир  ирмакънен имтиан этеджек. Ким ондан ичсе, менден дегиль. Элинен бир авуч ичкен  истисна, ким ондан ичмесе мендендир», деди. Араларындан, пек азы истисна, эписи  ирмакътан ичтилер. Талут ве иман эткенлер берабер ирмакъны кечкенлеринен: «Бугунь  бизим Джалуткъа ве аскерлерине къаршы къояджакъ ич кучюмиз ёкъ», дедилер.  Аллаhнынъ узурына бараджакъларына инангъанлар: «Нидже аз сайыда бир бирлик,  Аллаhнынъ изнинен, чокъ сайыдаки бирликни енъген. Аллаh сабыр эткенлернен  берабердир», дедилер.

250\. Джалут ве аскерлеринен дженкке тутушкъанларында: «Эй Раббимиз\! Узеримизге сабыр  ягъдыр. Бизге джесарет бер ки, тутушайыкъ. Кяфир къавмгъа къаршы бизге ярдым эт»,  дедилер. 

251\. Сонъунда, Аллаhнынъ изнинен, оларны енъдилер. Давуд да Джалутны ольдюрди. Аллаh  онъа (Давуткъа) укюмдарлыкъ ве икмет берди, истеген илимлеринден онъа огретти. Эгер  Аллаhнынъ инсанлардан бир къысмынынъ феналыгъыны дигерлеринен къорчаламаса эди,  эльбетте ер юзю алт-усьт олур эди. Лякин, Аллаh бутюн инсанлыкъкъа нисбетен лютф ве  керем саибидир. 

*(Бу аетте дюнья аятында джарий олгъан иляхий низманынъ бир дереджеде изааты бар.  Аллаh инсанлар арасында ичтимаий мусавийликнинъ къурулувыны базы себеплерге  багълагъан. Бу итибарнен, инсанлардан бир къысмы зенгин, бир къысмы факъыр, бир  къысмы кучьлю, бир къысмы зайыф, бир къысмы сагълам, бир къысмы хаста, бир къысмы  му'мин, бир къысмы мункир оладжакъ ки, булар арасында къуруладжакъ алякъалар, ер  юзюнинъ къурулувыны теминлейджек. Тыпкъы мусбет ве менфий къутуплар арасында  ышыкъ ве энергия мейдангъа кельгени киби, инсанлар арасында дженклер де, бу икметке  багълыдыр. Иште, бу аетлерде иляхий низамннынъ базы принциплери анълатыла).* 

252\. Иште, булар Аллаhнынъ аетлеридир. Биз оларны санъа догъру оларакъ анълатмакътамыз.  Шубесиз, сен Аллаh тарафындан ёлланылгъан пейгъамберлерденсинъ. 

*(Бу аетлерде аскерий низам анълатыла. Бир ордунынъ мувафакъиетке иришюви, эр  шейден эвель, къоманданнынъ эмирлерине текмиль уймакънен мумкюндир. Дженкте  гъалип кельмек – сайыгъа багълы дегиль. Акълы олмакъ – догъурлыкъка, иман ве маненвий  кучьке багълыдыр. Джалутны ольдюрген Давут, риваетлерге коре, еди яшында бир бала  экен, Аллаh о пейгъамберге Джалутны Давутнынъ ольдюреджегини бильдирген, о да  Давутны берабер кетирген, ёлда учь таш тильге келип: «Бизни ал, Джалутны бизнен  ольдюреджексинъ», дегенлер, оларны алгъан, сапанынен аткъан ве Джалутны ольдюрген.  Бу бир муджизедир).* 

253\. О пейгъамберлернинъ бир къысмыны дигерлеринден усьтюн эттик. Аллаh олардан бир  къысмы иле къонушкъан, базыларыны да дередже-дередже юксельткен. Мерьем огълу  Исагъа ачыкъ муджизелер бердик ве оны Руху'ль-Къудус иле къуветлендирдик. Аллаh  истесе эди, о пейгъамберлерден сонъ кельген миллетлерни озьлерине ачыкъ делиллер  кельгенден сонъ, бир-бирлеринен дженклешмез эдилер. Факъат олар давалашып  башладылар да, араларындан кими иман этти, кими инкяр этти. Аллаh тилесе эди, олар  дженклешмез эдилер; лякин Аллаh тилегенини япар. 

*(Руху'ль-Къудус – Джебраилдир).* 

254\. Эй, иман эткенлер\! Озюнде артыкъ алыш-вериш, достлукъ ве ярдымджылыкъ олунмагъан  кунь (къыямет) кельмеден эвель, сизге берген рызкъымыздан хайыр ёлунда арджланъ.  Акъикъатларны инкяр эткенлер, эльбетте залымлардыр). 

255\. Аллаh, Ондан башкъа танъры ёктыр; О, хаййдыр, къаййумдыр. Онъа не юкъу келир, не  юкъламакъ. Коклерде ве ердекилернинъ эписи Онынъдыр. Изни олмадан, Онынъ къатында  ким шефаат эте билир? О, къулларынынъ япкъанларыны ве япаджакъларыны билир. (Онъа  ич юир шей гизли къалмаз). Онынъ бильдиргенлеринден башкъа, инсанлар Онынъ  ильминден ич бир шейни там оларакъ билалмазлар. Онынъ курсиси коклерни ве ерни  ичине алыр, оларны къорчалап, козетмек озюне зор кельмез, о юджедир, буюктир. *(Ичинде «курси» келимеси кечкени ичюн бу аетке «Аайету'ль-курси» денильген. Бу ерде  курси биз бильген тахт манасында олмайып, Аллаhнынъ шанына ляйыкъ, маиетини* 

*ялынъыз Озю бильген бир варлыкътыр. Онынъ юдже сыфатларыны, акърансыз  къудретини анълаткъан бу аетнинъ азамети, оны окъумакънынъ буюк савабы ве  тесирлери акъкъында хадислер бар. Эфендимиз бир хадисинде шойле буюргъан:  «Къур'анда энъ буюк ает Аайету'ль-курсидир. Оны окъугъангъа Аллаh бир мелек ёллар,  онынъ хасенатыны язар. Ичинде окъулгъан эвни шейтан отуз кунь терк этер. О эвге  къыркъ кунь сихир ве сихирбаз киралмаз. Я Али\! Буны эвлядынъа, аиленъе ве  къомшуларынъа огрет». Башкъа бир хадисте де: «Куньлернинъ муими джума, сёзлернинъ  усьтюни Къур'ан, Къур'анынъ энъ файдалы суреси эль-Бакъара, Бакъаранынъ энъ буюк  аети де Аайету'ль-курсидир», денильген. Хайй – лугъатта тири, джанлы манасындадыр.  Аллаhнынъ сыфатларындан бири олуп, даима бар олгъан, узюлишке огърамагъан,  барлыгъы эзелий ве эбедий демектир. Къаййум исе – бутюн махлюкъатнынъ идаресини  шахсен юрюткен, эписини эсапкъа чеккен демектир).* 

256\. Динде зорламакъ ёктыр. Артыкъ догърулыкънен эгрилик бир-биринден айырылгъандыр. О  алда, ким тагъутны ред этип, Аллаhкъа инанса, къопмагъан туткъучкъа япышкъандыр.  Аллаh эшитир ве билир. 

*(Тагъут – шейтан ве Аллаhтан башкъа табынылгъан эр шей демектир. Инсанныъ нефси,  яни фена истеклери шейтаннынъ саптырувына къанар. Онынъ ичюн нефсине уймагъан  кимсе къолайлыкънен гунах ишлемез. Аслында диннинъ къаиделерине уювымызгъа мани  олгъан шей, ичимиздеки фена истеклердир. Бу истеклерни тербиелев суретинен, инсан  озюни феналыкълардан къорчалай билир. Ислям инсанларны, дин дуйгъуларны уяндырмакъ  ве акъылларыны догъру ишлетмек суретинен, озюне давет эте. Къур'аннынъ  анълатувларынен догъру къыйыштан айырды этиледжек алгъа кельгендир. Бу догъру  ёлнынъ ышыгъында Ислямгъа ильк адымны атмакъ, урь ираделеринен, инсанларгъа  аиттир).* 

257\. Аллаh, инангъанларнынъ достудыр, оларны къаранлыкълардан айдынлыкъкъа чыкъарыр.  Инкяр эткенлерге кельгенде, оларнынъ достлары да тагъуттыр, оларны айдынлыкътан  алып, къаранлыкъкъа кетирир. Иште, булар джеэннемлилердир. Олар о ерде даимий  къалырлар. 

*(Бу аетте му'мин иле кяфир къыяс этильген, Аллаhкъа ве онынъ ёллагъан  пейгъамберлерине инангъанларны Аллаhнынъ айдынлыкъкъа алып баргъаны, шейтангъа  уйып, кяфир олгъанларны да, къаранлыкъкъа итеклегени, бу себепнен, джеэннемли  олгъанлары анълатыла).* 

258\. Аллаh, кендисине мульк (укюмдарлыкъ ве зенгинлик) бергени ичюн, къопайып, Рабби  акъкъында Ибрахимнен давагъа киришкенни (Немрутны) корьмединъми? Иште, о заман  Ибрахим: «Раббим аят бериджи ве ольдюриджидир», деген эди. О да: «Аят бериджи ве  ольдюриджи меним», деген эди. Ибрахим: «Аллаh кунешни шаркътан кетирмекте; айды  сен де оны гъарптан кетир», деди. Бунынъ узерине кяфир шашмалап къалды. Аллаh залым  кимселерни хидаетке ириштирмез. 

259\. Яхут корьмединъми о кимсени ки, эвлерининъ диварлары чатыларынынъ узерине чоккен  (алт-усть олгъан) бир къасабагъа огърады; «Олюминден сонъ Аллаh буларны насыл  тирильтир аджеба\!», деди. Бунынъ узерине Аллаh оны ольдюрип, юз йыл быракъты; сонъ  текрар тирильтти. «Не къадар къалдынъ?» деди. «Бир кунь я да даа аз», деди. Аллаh онъа:  «Ёкъ, юз йыл къалдынъ. Ашайджагъынъа ве ичеджегинъе бакъ, аля бозулмагъандыр.  Эшегинъе де бакъ. Сени инсанларгъа бир ибрет япайыкъ дие (юз йыл олю туттыкъ, сонъра  тирильттик). Шимди сен кемиклерге бакъ, оларны насыл тертиплеп, сонъра онъа насыл эт 

кийдирмектемиз», деди. Вазиет онъа анълашылгъанынен: «Шимди яхшыджа анъладым ки,  Аллаh эр шейге къадирдир», деди. 

*(258-нджи аетте Аз. Ибрахимнен давалашкъан кимсенен 259-нджи аетте йыкъылгъан  къасабагъа огърагъан кимселернинъ эр экисининъ де, кяфир олгъаныны сёйлеген  тефсирджилер бар. Анджакъ, даа кениш даркъагъан риваетке коре, йыкъыкъ къасабагъа  огърагъан Узеир (а.с.)дир. Узеир ашайтыны алгъан, эшегине минип кетеркен, эвлери  йыкъылгъан, харабе алгъа кельген, о ерде отургъанлардан кимсе къалмагъан бир къасаба я  да кой йыкъынтыларынынъ янына келе, о ерде къонакълай. Этрафына бакъа, бу шекильде  ольгенлернинъ насыл тириледжегини тюшюне. О анда юкъусы келе, ята. Аллаh оны  ольдюре, юз йылдан сонъ тирильте. Ашайджакълары ич бозулмагъан, анджакъ эшеги  чюрюген, ялынъыз кемиклери къалгъан, йыкъыкъ къасаба да къурулгъан. Уянгъан ильк  анында бир кунь къъадар я да даа аз бир заман юкълагъан киби зан эткен.  Ашайджакъларына бакъып, акъикъатен бойле олгъан беллей. Эшегине бакъып, вазиетини  анълай. Аллаh Узеирнинъ козю огюньде эшегини тирильте. Бойледже, Аллаhнынъ  къудрети ве азаметини мушааде эте.* 

*Аз. Ибрахимнен мунакъаша эткеннинъ исе, Немрут олгъаны айтыла. Базы тефсирджилер  бу кыссанынъ Аз. Ибрахим Мысыргъа кеткен вакъытта юз бергенини, «аят бериджи ве  ольдюриджи – меним», дегеннинъ Фыравун олгъаныны сёйлегенлер. Бу ерде муими, Аз.  Ибрахимге берильген муджизедир ки, Къур'анда онъа сёзнен душманны магълюп этмек  манасыны анълаткъан «худжджет» денильген. Аз. Ибрахим бу худжджетнен  душманларыны енъген).* 

260\. Ибрахим Раббине: «Эй, Раббим\! Олюни насыл тирилткенинъни манъа косьтер», деген эди.  Рабби онъа: «Ёкъса, инанмадынъмы?» деди. Ибрахим: «Ёкъ\! Инандым, факъат юрегимнинъ  къанаатленюви ичюн (корьмек истедим)», деди. Бунынъ узерине Аллаh: «Ойле исе, дёрт  дане къуш тут, оларны янынъа ал, сонъра (сойып, парчала), эр дагънынъ башына олардан  бир парча къой. Сонъра оларны озюнъе чагъыр; чапа-чапа санъа келирлер. Биль ки, Аллаh  азиздир, хакимдир», буюрды. 

*(Аз. Ибрахим ольген бир джанлынынъ гъайрыдан насыл тириледжегинен меракълана ве  бунынъ озюне косьтерилювини Раббинден истей. Аллаh Тааля онъа, аетте кечкени киби,  маддий бир мисальнен джевап бере, тирилишнинъ маиетини изаат этмей. Чюнки,  инсаннынъ бильги даиреси тирильмек, джанланмакъ вазиетини къаврамагъа кучю етмез.  Бундан эвельки аетлерде де кечкени киби, пейгъамберлерге берильген бу орьнеклер бирер  муджизедир. Муими, Аллаhнынъ бутюн джанлыларны, алельхусус инсанны мытлакъа  тирильтип, эсапкъа чекеджегине кесен-кес иман этмектир).* 

261\. Аллаh ёлунда малларыны арджлагъанларнынъ нумюнеси еди башакъ осьтюрген бир дане  кибидир ки, эр башакъта юз дане бардыр. Аллаh истегенине къат-къат зиядесини берир.  Алаhнынъ люфти кеништир, О эр шейни билир. 

262\. Малларыны Аллаh ёлунда арджлап да, артындан козьге тюртмеден, факъырларнынъ  гонълюни къырмагъан кимселер бар я, оларнынъ Аллаh къатында аит мукяфатлары бар.  Олар ичюн къоркъу ёктыр, гъам да чекмейджеклер. 

263\. Гузель сёз ве багъышлав – артындан ынджытув кельген садакъадан даа яхшы. Аллаh  зенгиндир, аджеле де этмез. 

264\. Эй, иман эткенлер\! Аллаhкъа ве ахирет кунюне инанмагъаны алда, малыны косьтериш  ичюн арджлагъан кимсе киби козьге тюртьмек ве ынджытмакъ суретинен, япкъан  хайырларынъызны бошуна чыкъарманъ. Бойлесининъ вазиети – усьтюнде бираз топракъ 

олгъан тюз къаягъа бенъзер ки, сагъанакъ бир ягъмур ювуп, оны чыплакъ тегиз къая алына  кетире къойгъанндыр. Булар къазангъанларындан ич бир шейге саип олалмазлар. Аллаh  кяфирлерни догъру ёлгъа къавуштырмаз. 

*(Бу аетлерде хайыр япмакъ тешвикъ этильген, анджакъ хайыр япкъанда юрек  къырылмамасы, фыкъырнынъ алчалтылмамасы, эзиет этильмемеси ве япылгъан  эйиликнинъ козьге тюртильмемеси, косьтериштен къачынылмасы эмир этильген. Акс  алда, япылгъан хайырдан файда ве савап ерине, гунах ве азап келир).* 

265\. Аллаhнынъ ризасыны къазанмакъ ве рухларындаки джумертликни къуветлендирмек ичюн,  малларыны хайыргъа сарф эткенлернинъ вазиети бир тёпеде пейда этильген гузель бир  багъчагъа бенъзер ки, усьтюне бол ягъмур ягъып, эки къат махсул берир. Бол ягъмур  ягъмаса биле, бир чыкъ тюшсе (де кене махсул берир). Аллаh япкъанларынъызны  корьмекте. 

266\. Сизден биринъиз истерми ки, хурма ве юзюм тереклеринен толу, арасында сувлар акъкъан  ве озю ичюн о ерден эр чешит мейвадан (бир микъдар) булунгъан бир багъчасы олсун да,  бакъувгъа мухтадж бала-чагъасы бар экен, озюне ихтиярлыкъ келип чатсын. Багъчаны да,  атеш бораны якъып куль этсин\! (Эльбетте, буны кимсе арзу этмез). Иште, тюшюнип,  анъларсынъыз дие, Аллаh сизге аетлерни беян эте. 

*(Бу аетте берильген мисаль олдукъча дикъкъаткъа ляйыкътыр. Зира, инсаннныъ дюнья  аятында даима къаршылаша биледжек вазиетлер тильге кетирильмекте. Кишининъ  дюньяда эльде эткен мевкъи, вазифе, зенгинлик киби дегерлернинъ аслында ич бир  гарантиясы ёкътыр. Нидже салтанатлар, девлетлер йыкъылмакъта, зенгинлер  факъырлашмакъта, ички дженклер ве башкъалдырувлар себебинден, бекленильмеген  вазиетлер джерьян этмекте. Албуки, бу вазиетлер мейдангъа кельмеден эвель, инсанлар  нелер истейлер, нидже планлар къура эдилер. Иште, эр шейге рагъмен, инсангъа теселли  береджек бир чаре – Аллаhкъа иман ве Онъа таянувдыр).* 

267\. Эй, иман эткенлер\! Къазангъанларынъызнынъ яхшыларындан ве рызыкъ оларакъ ерден  сизге чыкъаргъанларымыздан хайыргъа арджланъ. Сизге берильсе, козюнъизни юммадан  алалмайджакъ яман малларны хайыр дие, бермеге къалкъышманъ. Билинъиз ки, Аллаh  зенгиндир, макътавгъа ляйыктыр. 

268\. Шейтан сизни факъырлыкънен къоркъузыр ве сизге къызгъанчлыкъны телкъин этер, Аллаh  исе, сизге къатындан бир магъфирет ве бир лютф ваде этер. Аллаh эр шейни къушатыджы  ве эр шейни билиджидир. 

269\. Аллаh икметни истегенине берир. Кимге икмет берильсе, онъа пек чокъ хайыр берильген  демектир. Ялынъыз акъыл саиплери тюшюнип, ибрет алырлар. 

*(Терен ве файдалы бильгиге – икмет денилир. Алаh икмет берген кимселер, биринджиде,  пейгъамберлер, ильминен амель этиджи алимлердир. Бильгили олувнынъ зияде дегер  берильген тарафы – инсанлыкъкъа файдалы олувдыр. Пейгаъмберимиз бир хадисинде:  «Файдалы бильги истенъ, файдасыз бильгиден Аллаhкъа сыгъынынъ", буюргъан.  Догърулыкъ, адалет, ихляс, севги, сайгъы, агъыр-сабырлылыкъ, башкъаларына файдалы  олмакъ, джумертлик, алидженаплыкъ киби юксек васыфларгъа саип кимселер де икмет  эхлинден сайылыр. Ислямгъа толусынен инангъан, Къур'аннынъ эмирлерини огренип,  эксиксиз тедбикъ этмек ичюн арекет эткен, бутюн яманлыкълардан узакъ тургъан кимсе  икмет саибидир ве онъа буюк хайыр берильгендир).* 

270\. Япкъан эр арджламанъызны ве адагъан эр адагъынъызны мытлакъа Аллаh билир. Залымлар  ичюн ич ярджымджы ёктыр.

271\. Эгер садакъаларны (зекят ве онъа бенъзеген хайырларны) ашкяр берсенъиз не де яхшы\!  Эгер оны факъырларгъа гизлиден берсенъиз, иште бу сиз ичюн даа хайырлыдыр. Аллаh бу  себепнен сизинъ гунахларынъызны орьтер. Аллаh япайяткъанларынъызны билир. *(Зекяткъа, айны заманда садакъа денилювининъ эки себеби бар: Биринджиси, малнынъ  темизленип артувы, экинджиси де, иманда садакъат ве кемалгъа делялет этювидир.  Зекят олсун, садакъа олсун, хайырларнынъ гизли япылыву ашкяр япылувындан усьтюн  сайылгъан, зира, гизлиден япылгъан хайырлар рия ве косьтериштен узакъ олувы себебинен,  эм Алллаhнынъ ризасына даа уйгъундыр, эм де инсаннынъ хасиет ве шерефини муафаза  этюви нокътаи назарындан, даа хайырлыдыр).* 

272\. (Я Муhаммед\!) Оларны догъру ёлгъа ириштирмек санъа аит дегиль. Лякин, Аллаh  истегенини догъру ёлгъа къавуштырыр. Хайыр оларакъ арджалагъанларынъыз озь  эйилигинъиз ичюндир. Япаджакъ хайырларынъызны ялынъыз Аллаhнынъ ризасыны  къазанмакъ ичюн япмалысынъыз. Хайыр оларакъ бергенлеринъиз не олса, къаршылыгъы  сизге там оларакъ берилир ве асла акъсызлыкъкъа огъратылмазсынъыз. 

273\. (Япаджакъ хайырларынъыз,) озьлерини Аллаh ёлуна адагъан, бу себепнен, ер юзюнде  файда ичюн долашып оламагъан факъырлар ичюн олсун. Бильмеген кимселер,  иффетлеринден толайы, оларны зенгин зан этерлер. Сен оларны сымаларындан танырсынъ.  Чюнки, олар юзсюзлик этерек истемезлер. Япкъан эр бир хайырынъызны мытлакъа Аллаh  билир. 

*(Бу аетте анъылгъан факъырлар аятларыны Аллаh ёлунда дженкке багъышлагъан  муджахидлернен илим ёлджуларыдыр. Булар бу мукъаддес мешгъулиетлери себебинден,  къазанчкъа ёнелюв имякнындан марумдырлар. Маддий ярдымларнынъ алельхусус буларгъа  япылувы джихадны ве илимни тешвикъ этеджектир).* 

274\. Малларыны гедже ве кундюз, гизли ве ашкяр хайыргъа сарф этиджилер барлар я, оларнынъ  мукяфатлары Аллаh къатындадыр. Оларгъа къоркъу ёкътыр, гъам да чекмезлер. *(Бу аетлерде тешвикъ этильген хайырлардан биринджи дереджеде олгъаны – мурат  этильген зекяттыр. Зира, Ислям эмир эткени киби, зекят эксиксиз берильсе, факъырлар  олдукъча азалырлар. Анджакъ, зекятны сарф этюв ерлери белли ве эсаплы олгъаны ичюн,  зекят сарф этильмеген ерлерге де зекяттан гъайры, хайыр япылыр. Вакъуфлар – булардан  биридир).* 

275\. Файыз ашагъанлар (къабирлеринден), шейтан чарпкъан кимселернинъ джиннет (делилик)  невбетинден къалкъувы киби къалкъарлар. Бу ал оларнынъ «Алув-сатув тыпкъы файыз  кибидир», дегенлери ичюндир. Албуки, Аллаh алув-сатувны элял, файызны арам эткен.  Бундан сонъ, кимге Раббинден бир огют келип де, файыздан вазгечсе, кечмиште олгъаны  озюнинъки ве артыкъ онынъ иши Аллаhкъа къалгъандыр. Ким текрар файызгъа дёнсе,  иште олар джеэннемлидирлер, о ерде эбедий къалырлар. 

276\. Аллаh файызны тюкетир (файыз къарышкъан малнынъ берекетини джояр), садакъаларны  исе берекетлендирир. Аллаh куфюрде ве гунахта исрар эткен ич кимсени севмез. *(Файыз ясагъы Ислямнынъ кесен-кес укюмлериндендир ве эр чешити иле файыз арамдыр.  Шахсий ве ичтимаий зарурет аллары истисна оларакъ, булар девамлы дегильдир.  Ислямнынъ икътисадий, ичтимаий, ахлякъий... низамны бир бутюн алда ишлетильген  вакъытта, файызгъа зарурет пейда олмаз. Ислям икътисадияты сермае бирикювини  тешвикъ этмек ичюн файызны дегиль, ортакълыкъ усулыны илери сюрьген. Бу усулда  сермае файызсыз оладжагъы ичюн, малиет ве инфляция проблемасы ортадан  къалкъаджакъ, мулькиетке иштирак ашагъа къадар яйыладжакъ, икътисад ве ичтимаий* 

*фаркълылашув энъ аз дереджеге тюшеджек, сермаеге, ятырымларгъа ве тиджаретке  яман козьнен бакъылмайджакъ. Пара бир денъишюв вастасыдыр. Оны алынып-сатылгъан  мал алына кетирмек, зараргъа огърамадан, келир алмакъ татлы, факъат зеэрли  ашаладжакъларнен бесленмеге бенъзер, тесирини косьтергенинен, эсасен иш иштен  кечкен олур).* 

277\. Иман этип, яхшы ишлер япкъан, намаз къылгъан ве зекят бергенлер бар я, оларнынъ  мукяфатлары Рабблери къатындадыр. Оларгъа къоркъу ёкътыр, олар гъам да чекмезлер. 278\. Эй, иман эткенлер\! Аллаhтан къоркъунъ. Эгер акъикъатен инана исенъиз, мевджут  аладжакъ файызларынъыздан вазгечинъиз. 

279\. Шает (файыз акъкъында айтылгъанларны) япмасанъыз, Аллаh ве Ресулы тарафындан  (файызджыларгъа къаршы) ачылгъан дженктен хаберинъиз олсун. Эгер тёвбе этип  вазгечсенъиз, сермаенъиз сизинъдир; не акъсызлыкъ эткен, не де акъсызлыкъкъа огърагъан  олурсынъыз. 

280\. Эгер (борджлу) фукъаре исе, вазиети тюзельгенге къадар, онъа мухлет бермек (керек). Эгер  (акъикъатны) анъласанъыз, буны садакъагъа (я да зекяткъа) саймакъ сиз ичюн даа  хайырлыдыр. 

281\. Аллаhкъа дёндюриледжексинъиз, сонъра эр кеске хакъ эткени эксиксиз бериледжек ве  кимсе акъсызлыкъкъа огъратылмайджакъ бир куньден сакъынынъ. 

282\. Эй, иман эткенлер\! Бельгиленген бир муддет ичюн бир-биринъизге борджлангъанынъызда,  оны язынъыз. Бир кятип оны аранъызда адалетнен язсын. Ич бир кятип Аллаhнынъ онъа  огреткени киби язмакътан кери турмасын; (эп шейни олгъаны киби) язсын. Узеринде акъ  олгъан кимсе (борджлу) да яздырсын, Раббинден къоркъсын ве борджуны асла эксик  яздырмасын. Эгер борджлу сефаджы я да акъылы зайыф, я да озю сёйлеп, яздырып  оламайджакъ вазиетте исе, велиси адалетнен яздырсын. Эркеклеринъизден эки де шаат  булундырынъ. Эгер эки эркек булунмаса, ризалыкъ берген шаатлардан бир эркекнен- бири  янъылса дигерининъ онъа хатырлатувы ичюн \-эки къадын (олсун). Чагъырылгъан  вакъытларында шаатлар кельмемезлик этмесинлер. Буюк я да кучюк, вадесине къадар ич  бир шейни язувдан сакъын эринменъ. Бойле япувынъыз Аллаh къатында даа адалетли,  шеадет ичюн даа догъру, шубеге тюшмеменъиз ичюн даа уйгъундыр. Анджакъ аранъызда  япып битирген пешин бир тиджарет олса, бу ал башкъадыр. Бу вазиетте оны язмаманъызда  сиз ичюн бир сакъынмакъ ёкътыр. (Эсас оларакъ) алыш-вериш япкъанынъызда шаат  тутунъ. Не язгъан, не де шаат зараргъа огъратылсын. Эгер буны япсанъыз (зарар  берсенъиз), шубе ёкъ ки, бу сизинъ ёлдан чыкъувынъыз демектир. Аллаhтан къоркъунъ.  Аллаh сизге керекли шейни огрете. Аллаh эр шейни бильмекте. 

*(Къур'ан-ы Керим бу энъ узун аети иле нотариал муэссисенинъ эсасларыны къойгъан,  мусульманлар да бу тевсиеге умумен уйгъанлар. Ислямнынъ дикъкъатнен узеринде тургъан  принциплеринден бири де, акънынъ къорчаланувыдыр. Алынаджакънынъ ве борджнынъ  къорчаланувы, оденюви керек олгъан акълардандыр. Акънынъ иджрасы ве оденюви, онынъ  билинювине, керек олгъанда, исбат этиле билювине багълыдыр. Истер язмакъ ве  яздырмакъ, истер шаат тутмакъ, исбат ичюн аля къулланылгъан энъ кечерли  васталардандыр.* 

*Ислям къадынны табиаты ве шахсиетине уйгъун бир тербие корьгени, аясы ве дуйгъулары  даа кучлю, даа тесирли олгъаны ичюн шаатлыкъ киби ресмий ве кутьлеге белли  мевзуларда, эм джынсынен къавилештирилюви уйгъун корюльген. «Ишинъ ёкъ исе – шаат,  паранъ чокъ исе – кефиль ол», шеклиндеки мешур сёз Ислям кетирген къардашлыкъ ве* 

*берадерлик рухынынъ сёнгени, ахлякънынъ зайыфлагъан девирлерине аиттир. Къур'ан  му'минлерни, ишлери олса да, шаатлыкъ этмеге чагъыргъан, бойледже акъларнынъ  къорчаланувы вазифесине къатылувларыны истей. «Хакъ» юджедир, ич бир шей ондан  усьтюн оламаз).* 

283\. Ёлджулыкъта олуп да, язаджакъ бирисини тапалмасанъыз, (борджгъа къаршылыкъ)  алынгъан бир рехин де етерлидир. Бир-биринъизге бир эманет быракъсанъыз, эманет  быракъылгъан кимсе эманетни саибине берсин ве (бу хусуста) Рабби олгъан Аллаhтан  къоркъсын. Шаатлыкъны, бильгенлеринъизни гизлеменъ. Ким оны гизлесе, бильсин ки,  онынъ къальби гунахкярдыр. Аллаh япаяткъанларынъызны билир. 

284\. Коклерде ве ердекилернинъ эписи Аллаhнынъдыр. Ичинъиздекилерни ашкяр этсенъиз де,  гизлесенъиз де, Аллаh ондан толайы сизни эсапкъа чекеджек, сонъра истегенини афу этер,  истегенине де, азап берир. Аллаh эр шейге къадирдир. 

285\. Пейгъамбер Рабби тарафындан озюне эндирильгенге иман этти, му'минлер де (иман  эттилер). Эр бири Аллаhкъа, мелеклерине, китапларына, пейгъамберлерине иман эттилер.  «Аллаhнынъ пейгъамберлеринден ич бири арасында айырды япмамыз. Эшиттик, итаат  эттик. Эй, Раббимиз, афунъа сыгъындыкъ\! Дёнюш санъадыр», дедилер. 

286\. Аллаh эр шахсны анджакъ кучю етеджек ольчюде мукеллеф япар. Эр кеснинъ къазангъан  (хайыры) озюне, япаджакъ (шерри) де озюне. Раббимиз\! Унутсакъ я да хата япсакъ, бизни  месулиетли этме. Эй, Раббимиз\! Бизден эвелькилерине юклегенинъ киби, бизге де агъыр  бир юк юклеме. Эй, Раббимиз\! Бизге кучюмиз етмеген ишлерни де юклеме\! Бизни афу эт\!  Бизни багъышла\! Бизни аджы\! Сен бизим мевлямызсынъ. Кяфирлер топлулыгъына къаршы  бизге ярдым эт\! 

*(«Бакъара» суресининъ сонъки эки аетини тешкиль эткен ве "Ааменерресуулу" дие  анъылгъан бу мубарек аетлер, иляхий эмирлер къаршысында ялынъыз итааткъа ёнельген  му'минлернинъ инанчларындаки садакъатларыны ифаде этмекте. Айрыджа, эвельки бир  аетте кечкен «ичинъиздекилерни ашкяр этсенъиз де, гизлесенъиз де, Аллаh сизни эсапкъа  чекеджек», хаберинен къоркъугъа къапылгъан му'минлерге бу аетлернен къолайлыкъ бахш  этильген, мукеллефиетлер енгиллетилген. Бойледже, Аллаhкъа там итаат ве ильтиджа  мейваларыны бериркен, ерсиз шубелер де ёкъ этильген.* 

*Мирадж геджесинде Пейгъамберимизге вастасыз вахий олгъан бу аетлер, Ресулуллахнынъ  хадислеринде макъталгъан, эр заман ве алельхусус ятмадан эвель окъулувы тевсие  этильген. Бир хадисте де: «Бу аетлернинъ геджелейин ятмадан эвель окъулувы кишиге  етерли», денильген).* 

**3\. ААЛ-И ИМРААН** 

Мединеде назиль олгъан. 200 аеттир. 34-37-нджи аетлерде Аз. Мерьемнинъ бабасы менсюп  олгъан Имраан аилеси акъкъында сёз юрсетильгени ичюн, суре бу адны алгъан. 

Бисмиляаhирраhмаанирраhиим (Рахман ве рахим олгъан Аллаhнынъ адынен). 1\. Элиф. Ляам. Миим.   
*(Суре башларындаки бу киби арифлер акъкъында бильмек ичюн бакъ.: «Бакъара», 2/1).*

2\. Хайй ве къаййюм олгъан Аллаhтан башкъа илях ёктыр.   
*("Хайй ве къаййюм" сыфатларынынъ маналары ичюн бакъ.: «Бакъара», 2/255).* 3-4. (Ресулым\!) О, санъа Китапны хакъ ве эвельки китапларны тасдикъ этиджи оларакъ  къысым-къысым эндирген; даа эвельде инсанларгъа догъру ёлны косьтермек узьре  Тевратнен Инджильни ве Фуркъанны эндиргендир. Билинмели ки, Аллаhнынъ  аетлерини инкяр эткенлер ичюн шиддетли бир азап бар. Аллаh сучлынынъ акъкъындан  келиджи мутлакъ кучь саибидир.   
*(«Фуркъан» – догъруны янъылыштан ве яхшыны ямандан айырды эткен укюмлер  демек олуп, Къур'ан-ы Керимнинъ исимлериндендир).* 

5\. Шубесиз ки, не ерде, не де кокте ич бир шей Аллаhкъа гизли къалмаз. 6\. Рахимлерде сизни истегени киби шекиллендирген Одыр. Ондан башкъа илях ёктыр. О  мутлакъ кучь ве икмет саибидир. 

7\. Санъа Китапны эндирген Одыр. Онынъ (Къур'аннынъ) базы аетлери мухкемдир ки,  булар Китапнынъ эсасыдыр. Дигерлери де мутешабихтир. Кальплеринде къыйышлыкъ  олгъанлар, фитне чыкъармакъ ве онъа башкъаджа мана бермек ичюн ондаки  мутешабих аетлернинъ пешине тюшерлер. Албуки, Онынъ манасыны ялынъыз Аллаh  билир. Илимде юксек дереджеге иришкенлер исе: «Онъа инандыкъ; эписи Раббимиз  тарафындандыр», дерлер. (Бу инджеликни) анджакъ акъылы дюрюстлер тюшюнип  анъларлар. 

*(Базылар «ве'р-раасихууне» келимесининъ башындаки «вав» арифини багълайыджы  къабул эткенлер ки, бу такъдирде мана шойле чыкъар: «Албуки, онынъ манасыны  ялынъыз Аллаh ве илимде юксек дереджеге иришкенлер билир». Бу манагъа коре,  Къур'андаки мутешаабих аетлернинъ маналары заман ичинде илимнинъ инкишафынен  чезиледжек.* 

*Мухкем ве мутешаабих – терминлер олуп, «мухкем ает» – манасы ачыкъ  анълашылгъан ве шубеге ёл бермеген ает демектир. «Мутешаабих» исе – мухкемнинъ  аксидир ве манасы там оларакъ анълашувы мумкюн олмагъан аетни ифаде эте).* 

8\. (Олар шойле якъарырлар:) Раббимиз\! Бизни догъру ёлгъа къавуштыргъандан сонъ,  къальплеримизни бозма. Бизге рахмет багъышла. Лютфи энъ бол олгъан Сенсинъ. 9\. Раббимиз\! Келювине шубе этильмеген бир куньде инсанларны мытлакъа топлайджакъ  Сенсинъ. Аллаh асла сезюнден къайтмаз. 

10\. Билинмели ки, инкяр эткенлернинъ не маллары, не де эвлятлары Аллаh узурында  озьлерине бир файда бермейджеклер. Иште, олар джеэннемнинъ якъарлыгъыдыр. 11\. (Оларнынъ ёлу) Фыравун ханеданынынъ ве олардан эвелькилернинъ туткъан ёлуна  бенъзер. Олар бизим аетлеримизни ялангъа чыкъардылар, Аллаh да оларны гунахлары  себебинден, аман якъалады. Аллаhнынъ джезасы чокъ шиддетлидир. 

12\. (Ресулым\!) Инкяр эткенлерге де ки: Якъында магълюп оладжакъсынъыз ве джеэннемге  сюрюледжексинъиз. О ер къалынаджакъ не фена бир ердир\! 

*(Бу ает, мушриклернинъ я да, бир башкъа риваетке коре, еудийлернинъ якъында  мусульманлардан енъиледжеклерини Аз. Пейгъамберге мужделемекте. Акъикъатен  Къур'аннынъ бу муджизе хабери керчеклешкен ве истер мушриклер, истер еудийлер  усьтюнден мусульманлар зафер къазангъанлар.* 

13\. (Бедирде) къаршы-къаршыгъа кельген шу эки топлумнынъ тюшкен вазиетинде сиз  ичюн буюк бир ибрет бар. Бири Аллаh ёлунда чарпышкъан бир топлум, дигери исе, 

буларнынъ ачыкътан-ачыкъ озьлеринден эки кере чокъ корюнген кяфир бир  топлумдыр. Аллаh истегенине ярдымынен къол тутар. Эльбетте, бунда илерини коре  бильгенлер ичюн буюк бир ибрет бар. 

14\. Нефсий истеклерге, (айрыджа) къадынларгъа, огъулларгъа, йыгъын-йыгъын топлангъан  алтын ве кумюшке, башы бош атларгъа, сагъылгъан айванларгъа ве экинлерге нисбетен  зияде хырс инсанларгъа джазибели къылынды. Булар дюнья аятынынъ кечиджи  менфаатларыдыр. Албуки, барыладжакъ гузель ер – Аллаh къатындадыр. 

15\. (Ресулым\!) Де ки: Сизге булардан даа яхшысыны бильдирейимми? Такъва саиплери  ичюн Рабблери янында, ичинде ирмакълар акъкъан, эбедиен къаладжакъ дженнетлери,  тер-темиз рефикъалар ве (эписининъ усьтюнде) Аллаhнынъ хошнутлыгъы бар. Аллаh  къулларыны чокъ эйи корер. 

*(14-нджи аетте сайылгъан дюнья ниметлери ве дюнья гузеллигининъ инсангъа  севдирильгени ифаде этильген. Бу давраныш табиийдир, дюньявийдир. Эсасен инсан  огълу нефсини ве неслини девам эттире билюви ичюн бу ниметлерден белли ольчюде  файдаланмасы керек. Анджакъ, инсан буларгъа къул олмамалы. 15-нджи аетте  булардан даа гузели косьтерильген, чюнки, эвелькилер не къадар гузель олса олсун  кечиджидир, экинджилер исе даимийдир).* 

16\. (Бу ниметлер): «Эй, Раббимиз\! Иман эттик; бизим гунахларымызны багъышла, бизни  атеш азабындан къорчалар\!» деген; 

17\. Сабыр эткен, дюрюст олгъан, узурда боюн буккен, хайыргъа арджлагъан ве саарь  вакътында Аллаhтан бахшыш тилегенлер (ичюндир). 

18\. Аллаh адалетни къорчалаяракъ, (делиллеринен) шу хусусны анълаткъан ки, Ондан  башкъа илях ёкътыр. Мелеклер ве илим саиплери де (буны икърар эткенлер. Эбет)  мутлакъ кучь ве икмет саиби Аллаhтан башкъа илях ёкътыр. 

19\. Аллаh нездинде хакъ дин Ислямдыр. Китап берильгенлер, озьлерине илим кельгенден  сонърадыр ки, араларындаки куньджилик себебинден, уйышамадылар. Аллаhнынъ  аетлерини инкяр эткенлер бильмедилер ки, Аллаhнынъ эсабы чокъ чабиктир. *(«Дин» келимеси – итаат ве джеза, миллет ве шериат маналарындадыр. Къур'ан-ы  Керимде дин келимеси чешит маналарда къулланыла. Юкъарыдаки аетте исе, къуллар  тарафындан уйылмасы истенильген иляхий къануннынъ козьде тутылгъаны  анълашыла. «Ислям» келимесине де, шу маналар берильмекте: Итаат этмек ве  багъланмакъ, селяметликке къавушмакъ, ибадетте ихляслы давранмакъ. Юкъарыдаки  аетте «ислям»дан тек Аллаh инанчына таянгъан ве Аз. Муhаммед (с.а.) рисалетинен  кемалат нокътасына етиштирильген иляхий дестюрлернинъ эписи козьде  тутылмакъта).* 

20\. Эгер сеннен тартышъмагъа киришселер, де ки: «Манъа уйгъанларнен бирликте мен  озюмни Аллаhкъа теслим эттим». Эхл-и китапкъа ве уммийлерге де: «Сиз де Аллаhкъа  теслим олдынъызмы?», де. Эгер теслим олгъан иселер, догъру ёлны булдылар  демектир. Ёкъ, эгер юз чевирселер, сенинъ вазифенъ – ялынъыз теблигъдир. Аллаh  къулларыны чокъ эйи корьмектедир. 

*(«Уммий» – лугъатта окъувы-язысы олмагъан манасында олса да, тефсирлер, бу  аетте озьлерине китап берильмеген арап мушриклерининъ назарда тутылгъанларыны  бильдирелер).*

21\. Аллаhнынъ аетлерини инкяр эткенлер, акъсыз ерде пейгъамберлернинъ джанларыны  къыйгъанлар ве адалетни эмир эткен инсанларны ольдюргенлер (ёкъмы), оларгъа  аджджы бир азапны хабер бер\! 

22\. Иште, булар дюньяда да, ахиретте де, арекетлери бошуна кеткен кимселердир.  Оларнынъ ич бир ярдымджысы да ёкътыр. 

*(Иман этмеген ве диннинъ даркъалувына, адалетнинъ тедбикъ этилювине мани  олувгъа чалышкъанларнынъ, ахиретте зараргъа огърайджакълары табиийдир.  Дюньядаки зарарлары исе, бутюн гъайретлерине рагъмен хакъ диннинъ даркъалувына,  аделетнинъ ортагъа чыкъувына мани олалмаювларында озюни косьтермекте.  Кяфирлер истесе де, истемесе де, Аллаh хакъ динни дигерлерине хаким япаджакъ.  Амельнинъ дюньяда бошуна кетювининъ бир манасы да, омюр сермаесини бошуна  арджаламакъ, ахирет ичюн бир шей къазанмадан, олюп кетмектир).* 

*(Тефсирлерде ашагъыда манасы берильген аетнинъ назиль олувына себеп чешит  вакъиалар анълатылгъан ки, бу вазиетлерден бири бойледир: Экиси де еудий олгъан бир  къадыннен бир эркек зина япалар. Тевратта зинанынъ джезасы «реджим» олмакънен  берабер, еудийлер, асалетлерининъ себебинен, бу кишилерни реджим этмек  истемейлер; даа енгиль бир джеза бериледжеги умюдинен Ресулуллахкъа келелер. О да  айны джезанен укюм эткенинен, бу укюмге итираз бильдирелер. Бунъа коре, Аз.  Пейгъамбер Тевратнынъ аит аетини окъутаракъ, онъа коре укюм бере ве  къабаатлыларнынъ кене реджим этилювини эмир эте. Умютлерине наиль олмагъан  еудийлер бунъа опкеленелер).* 

23\. (Ресулым\!) Кендилерине китаптан бир пай берильгенлерни (еудийлерни)  корьмезсинъми ки, араларында укюм этюви ичюн Аллаhнынъ китабына чагъыралар да,  сонъра араларындан бир топу джаяракъ кери дёне. 

24\. Оларнынъ бу арекетлери: «Бизге атеш, садедже сайылы куньлерде токъунаджакъ»,  деювлерининъ бир нетиджесидир. Оларнынъ вакъты иле уйдургъан шейлери де,  динлери акъкъында озьлерини янъылткъандыр. 

25\. Факъат оларны келювинде шубе этильмеген бир кунь ичюн топлагъанымызда ве ич бир  акъсызлыкъкъа огъратмадан, эр кеске къазангъан шейлерини тамамынен оденген  вакъытта аллары насыл олур? 

26\. (Ресулым\!) Де ки: Мулькнинъ акъикъий саиби олгъан Аллаhым\! Сен мулькни  истегенинъе берирсинъ ве мулькни истегенинъден кери алырсынъ. Истегенинъни  юджельтир, истегенинъни де алчалтырсынъ. Эр тюрлю эйилик сенинъ элинъдедир.  Акъикъатен сен эр шейге къадирсинъ. 

27\. Геджени куньдюзге къатар, куньдюзни де геджеге къатарсынъ. Олюден тирини  чыкъарыр, тириден де олюни чыкъарырсынъ. Истегенинъе де эсапсыз рызыкъ  берирсинъ. 

*(Бу аетте гедже ве куньдюзнинъ узап, къысалгъаны Аллаhнынъ къудретине бир  нишане олгъаны анълатылгъан).* 

28\. Му'минлер му'минлерни быракъып да, кяфирлерни дост тутмасынлар. Ким буны япса,  артыкъ онынъ Аллаh нездинде ич бир дегери ёкътыр. Анджакъ кяфирлерден келе  биледжек бир телюкеден сакъынувынъыз истисна. Аллаh, озюне къаршы (келювден)  сизни сакъындыра. Дёнмек ялынъыз Аллаhкъадыр. 

*(Аетте ясакълангъан достлукъ кяфирлерге нистебетен гонъюлден багъланмакъ ве  му'минлерни быракъып, оларгъа багълылыкъ ве севги косьтермек манасындаки* 

*достлукътыр. Бунъа къаршылыкъ бир мусульман девлетнинъ башкъа*    
*мусульманларнынъ алейхине олмамакъ шартынен, кяфирлернен барыш имзалавы ве  башкъа бир гъайрымуслим девлетнен ишбирлиги япувы джаиздир).* 

29\. Де ки: Ичинъиздикелерни гизлесенъиз де, ашкяр этсенъиз де, Аллаh оны билир.  Коклерде ве ерде олгъанларны да билир. Аллаh эр шейге къадирдир. 

*(Тефсирджи Бейзавий бу аетни тефсир этер экен, бойле дей: «Эгер къальплеримизде  кяфирлерге нисбетен бир севги ве достлукъ мейли олса, оны гизлесенъиз де, ашкяр  этсенъиз де, Аллаh билир. Зира, коклерде ве ерде олгъан эр шейни билиджи Аллаh,  эльбетте сизинъ гизлинъизни де, ашкярынъызны да билир. Айрыджа, О кяфирлерге  дост олувынъызны ясакъламасына рагъмен, кене де сиз бундан вазгечмесенъиз, сизни  джезаландырмагъа да къадирдир... Къыскъасы, Онынъ бильмеген ве*  

*джезаландырмагъа кучю етмеген ич бир феналыкъ ве исьян олмагъанына коре,  эмирине асий олмакъ джуратыны косьтерменъ).* 

30\. Эр кеснинъ, эйилик оларакъ япкъанларыны да, феналыкъ оларакъ япкъанларыны да,  къаршысында азыр олгъан куньде (инсан) истейджек ки, феналыкъларынен озю  арасында узун бир месафе булунсын. Аллаh, озюне къаршы (келювден) сизни  сакъындыра. Аллаh къулларына чокъ шефкъатлыдыр. 

31\. (Ресулым\!) Де ки: Эгер Аллаhны севсенъиз, манъа уйынъыз ки, Аллаh да сизни севсин  ве гунахларынъызны багъышласын. Аллаh сонъ дередже багъышлайыджы ве  мерхаметлидир. 

32\. Де ки: Аллаhкъа ве Ресулына итаат этинъ. Эгер юз чевирселер, бильсинлер ки, Аллаh  кяфирлерни севмез. 

33-34. Аллаh бир-бирлеринден кельме бир несиль оларакъ Адемни, Нухны, Ибрахим  аилесинен Имран аилесини сечип, алемлерге усьтюн япты. Аллаh эшитиджи ве  билиджидир. 

*(Ибрахим ве Имран аилесининъ манасы, тефсирджилернинъ чокълугъына коре,  олардан сонъ кельген пейгъамберлердир).* 

35\. Имраннынъ къадыны бойле деген эди: «Раббим\! Къарнымдакини азатлы бир къул  оларакъ тек санъа ададым. Адагъымны къабул эт. Шубесиз, (ниязымны) хакъкъы иле  эшитиджи ве (ниетимни) билиджи Сенсинъ". 

36\. Оны догъургъанынен, Аллаh не догъургъаныны билип тургъанда: «Раббим\! Мен оны  къыз догъурдым. Албуки, огъул къыз киби дегиль. Онъа Мерьем адыны бердим.  Къувулгъан шейтангъа нисбетен, оны ве союны сенинъ къорчалагъанынъны тилейим»,  деди. 

37\. Рабби Мерьемнинъ тилегини къабул этти; оны гузель бир осюмлик киби етиштирди.  Зекериййаны да оны бакъмакъ иле вазифелендирди. Зекериййа онынъ янына, мабетке  эр киргенинде, о ерде бир рызыкъ коре ве «Эй, Мерьем, бу санъа нереден келе?», дер; о  да: «Бу, Аллаh тарафындандыр. Аллаh истегенине эсапсыз рызыкъ берир», дер эди. *(Зекериййа алейхисселям, Аз. Мерьемнинъ тейзесининъ къоджасы эди. Аетте ифаде  этильгени киби, Аз. Мерьемнинъ Бейт-и Макъдисте бакъымыны Зекериййа усьтюне  алгъан эди. Мерьемге айры бир ода тесис этти ки, онъа аетте «михрап» денильген.  Михрап дженк ве джихад вастасы демектир. Бир чешити къыйнав одасы  манасындадыр. Аетте кечкен «михрап»нынъ джамилерде имамнынъ намаз  къылдыргъан ери олгъан михрапнен алякъасы ёкъ. Аз. Зекериййа Мерьемнинъ янына эр* 

*сефер киргенде чешит-чешит тазе мейвалар коре эди. Булар о мевсимде о больгеде  етишмеген мейвалар эди).* 

38\. О ерде Зекериййа Раббине дуа этти: «Раббим, манъа тарафынъдан хайырлы бир несиль  багъышла. Шубесиз, сен дуаны хакъкъы иле эшитиджисинъ», деди. 

39\. Зекериййа мабетте намаз къылар экен, мелеклер онъа бойле нида эттилер: «Аллаh  санъа кендиси тарафындан кельген бир Келимени тасдикъ этиджи, эфенди, иффетли ве  салихлерден бир пейгъамбер оларакъ Яхяны мужделер. 

*(Тефсирлернинъ беянына коре, бу аетте «Келиме» сёзю иле назарда тутылгъан киши  Аз. Исадыр. Бойледже, бу суренинъ 45-нджи аетинде бунынъ ачыкъ ифаде  этильгенини корьмектемиз).* 

40\. Зекериййа: «Раббим\! деди, манъа ихтиярлыкъ келип чаткъанда, бунынъ усьтюне  къадыным да догъурмаз олгъанына коре, меним насыл огълум ола билир?». Аллаh  бойле буюрды: Иште, бойледир; Аллаh истегенини япар. 

41\. Зекериййа: «Раббим\! (Огълум оладжагъына даир) манъа бир алямет косьтер», деди.  Аллаh буюрды ки: Сен ичюн алямет, инсанларгъа учь кунь ишареттен башкъа сёз  сёйлемеменъдир. Айрыджа, Раббинъни чокъ анъ, саба-акъшам тесбих эт. 

42\. Мелеклер деген эдилер: «Эй, Мерьем\! Аллаh сени сечти; сени тер-темиз яратты ве сени  бутюн дюнья къадынларындан усьтюн этти. 

43\. Эй, Мерьем\! Раббинъе ибадет эт; седждеге къапан, (Онынъ узурында) эгильгенлернен  берабер, сен де эгиль. 

44\. (Ресулым\!) Булар бизим санъа вахий ёлунен бильдирмекте олгъан гъайб  хаберлериндендир. Араларындан ангиси Мерьемни имаесине аладжакъ дие, къур'а  чекмек узьре, къалемлерини аткъанда, сен оларнынъ янында дегиль эдинъ; олар (бу  себептен) чекишкенлеринде де, янларында дегиль эдинъ. 

*(Тефсирджелернинъ беянына коре, Исраил огъуллары Тевратны язгъанда къуллангъан  къалемлерини нехирге атувнен, къур'а чеккен эдилер ки, бойледже, ангисининъ къалеми  сув юзюне чыкъса, Мерьмени о имаесине аладжакъ эди. Бу къур'аны окъларнен  чеккенлери де, ривает этиле).* 

45\. Мелеклер деген эдилер ки: «Эй, Мерьем\! Аллаh санъа кендисинден бир Келимени  мужделемекте. Ады Мерьем огълу Исадыр. Месихтир; дюньяда да, ахиретте де  итибарлы ве Аллаhнынъ озюне якъын туткъанларындандыр. 

*(Месих – ибранийдже бир келиме олуп, аслы «мешийх»тир. Аз. Исанынъ бир  лагъабыдыр ве «мубарек» манасындадыр.* 

46\. О, салихлерден оларакъ бешикте экенде ве етишкен чагъында инсанларгъа (пейгъамбер  сёзлери иле) къонушаджакъ. 

*(Мерьем суресининъ 27-30-нджи аетлеринде ифаде этильгени киби, Аз. Мерьем Аз.  Исаны дюньягъа кетиргенинен, онынъ иффетинден шубеленген къавмына нисбетен,  даа янъы догъгъан Аз. Иса Аллаhнынъ къудретинен къонушмагъа башлагъан ве озю*  

*Аллаhнынъ къулы ве Пейгъамбери олгъаныны, озюне Китап берильгенини, Аллаh  тарафындан мубарек къылынгъаныны анълата).* 

47\. Мерьем: «Раббим\! деди, манъа бир эркек эли токъунмагъаны алда, насыл балам олур?»  Аллаh бойле буюрды: Иште, бойледир, Аллаh тилегенини яратыр. Бир ишке укюм  эткенинен, онъа садедже "Ол\!" дер; о да олур.

48\. (Мелеклер Мерьемге хитабен Иса акъкъында сёзлерине девам эттилер:) «Аллаh онъа  язмакъны, икметни, Тевратны, Инджильни огретеджек». 

49\. О, Исраил олгъулларына бир эльчи оладжакъ (ве оларгъа бойле дейджек:) Сизге  Раббинъизден бир муджизе кетирдим: Сизге чамурдан бир къуш сурети япар, онъа  уфлерим ве Аллаhнынъ изнинен, о къуш ола къояр. Кене Аллаhнынъ изнинен корьни ве  зайыф корьгенни Эй,илештирир, олюлерни тирильтирим. Айрыджа, эвлеринъизде не  ашап, не топлагъанларынъызны сизге хабер беририм. Эгер инангъан кимселер  олсанъыз. бунда сиз ичюн бир ибрет бар. 

50\. Менден эвель кельген Тевратны догърулайыджы оларакъ ве сизге арам къылынгъан  базы шейлерни де элял къылувым ичюн ёлланылдым. Сизге Раббинъизден бир муджизе  кетирдим. О алда Аллаhтан къоркъунъ, манъа да итаат этинъ. 

*(«Нисаа» суресининъ 160, «Эн'аам» суресининъ 146 ве «Нахль» суресининъ 118-нджи  аетлеринде ифаде этильгенине коре, еудийлерге зулум ве исьянлары себебинден, базы  шейлер узеринде ясакълар олды ки, юкъарыдаки ает Аз. Исанынъ шериатынынъ бу  ясакъларны ортадан къалдырмакъ суретинен, Муса (а.с.)нынъ теблигъ эткен бир  такъым укюмлерини токътаткъаныны ортагъа чыкъармакъта).* 

51\. Аллаh меним де Раббим, сизинъ де Раббинъиздир. Ойле исе, Онъа къуллыкъ этинъ.  Иште, бу догъру ёлдыр. 

52\. Иса олардаки инкярджылыкъны сезгенинен: «Аллаh ёлунда манъа ярдымджы  оладжакълар кимлер?» деди. Хаварийлер: «Биз Аллаh ёлунынъ ярдымджыларымыз;  Аллаhкъа инандыкъ, шаат ол ки, бизлер мусульманлармыз», джевабыны бердилер. *(Хаварий келимеси арапчагъа хабешчеден кечкен олып, аслы «хаваарйаа»дыр ве  ярдымджы манасындадыр. Манасы берильген аетте Исагъа ве онынъ динине  ярдымджы олмагъа сёз бергенлерге бу аднынъ берильгенини корьмектемиз).* 

53\. (Хаварийлер:) «Раббимиз\! Эндиргенинъе инандыкъ ве Пейгъамберге уйдыкъ. Шимди  бизни (бирлигини ве пейгъамберлерини тасдикъ эткен) шаатлардан яз», дедилер. 54\. (Еудийлер) тузакъ къурдылар; Аллаh да оларнынъ тузакъларыны бозды, Аллаh тузакъ  къургъанларнынъ хайырлысыдыр. 

55\. Аллаh буюргъан эди ки: Эй, Иса\! Сени вефат эттиреджем, сени къатыма юксельтеджем,  сени инкяр эткенлерден арындыраджам ве санъа уйгъанларны къыяметке къадар  кяфирлерден усьтюн япаджам. Сонъра манъа дёнеджексинъиз. Иште, о заман  давалашкъан шейлеринъиз акъкъында аранъызда мен укюм этеджем. 

56\. Инкяр эткенлер бар я, оларны дюнья ве ахиретте шиддетли бир азапкъа огъратаджам;  оларнынъ ич бир ярдымджылары да олмайджакъ. 

57\. Иман этип, яхшы арекетлерде олгъанларгъа кельгенде, Аллаh оларнынъ  мукяфатларыны эксиксиз береджек. Аллаh залымларны севмез. 

58\. (Ресулым\!) Бу айтылгъанларны биз санъа аетлерден ве икмет толу Къур'андан  окъумакътамыз. 

59\. Аллаh къатында Исанынъ вазиети Адемнинъ вазиети кибидир. Аллаh оны топракътан  яратты. Сонъра онъа «Ол\!» деди ве олды. 

*(Аз. Адемни топракътан, анасыз ве бабасыз яраткъан Аллаh Исаны да бабасыз  оларакъ яраткъан. Юкъарыда манасы кечкен ает Аллаhнынъ къудрети*  

*сынъырсызлыгъынен берабер, Аз. Мерьемнинъ де иффетли олгъанынынъ бир  ифадесидир).*

60\. Акъикъат – Раббинъден кельгенидир. Ойле исе, шубеджилерден олма. 61\. Санъа бу илим кельгенден сонъ, сенинъле бу мевзуда чеккелешкенлерге де ки:  «Келинъиз, сизлер ве бизлер де дахиль олмакънен берабер, сиз озь балаларынъызны,  биз озь балаларымызны, сиз озь къадынларынъызны, биз де озь къадынларымызны  чагъырайыкъ, сонъра дуа этейик де, Аллаhтан яланджылар узерине лянет тилейик. *(Бу аетке «Мубаахеле аети» денилир ки, бир меселеде акълы олгъаннынъ ортагъа  чыкъувы ичюн къаршылыкълы лянетлешмек демектир. Тефсирджилернинъ  бильдиргенлерине коре, Неджран христианларындан бир эйет Ресулуллах (с.а.)нынъ  узурына келерек, Къур'ан Аз. Исанынъ бабасыз догъгъаныны къабул эткенине коре,  онынъ Аллаh олувы лязимлигини идда эттилер. Аз. Пейгъамбер оларны бир ерге  топлап, ким яланджы исе, Аллаhнынъ онъа лянети ичюн дуа этмеге чагъырды.  Факъат Неджран эйети бунъа янашмадан, мусульманларнынъ имаесине кирмекни  къабул этиджи бир антлашув имзалап кеттилер).* 

62\. Шубесиз, бу (Иса акъкъында айтылгъанлар), догъру хаберлердир. Аллаhтан башкъа  илях ёкътыр. Шубесиз, Аллаh, эбет, О, мутлакъ кучь ве икмет саибидир. 

63\. Эгер кене юзь чевирселер, шубесиз, Аллаh бозгъунджыларны хакъкъы иле  билиджидир. 

64\. (Ресулым\!) Де ки: «Эй, эхл-и китап\! Сизнен бизим арамызда муштерек олгъан бир сёзге  келинъиз: Аллаhтан башкъасына табынмайыкъ; Онъа ич бир шейни ортакъ  къошмайыкъ ве Аллаhны быракъып да, биримиз биримизни иляхлаштырмасын. Эгер  олар кене юзь чевирселер, иште о заман: «Шаат олунъ ки, биз мусульманлармыз\!»  денъ. 

65\. Эй, эхл-и китап\! Ибрахим акъкъында ничюн давалашасынъыз? Албуки, Теврат ве  Инджиль кесен-кес ондан сонъ эндирильди. Сиз ич тюшюнмейсинъизми? 66\. Иште, сиз бойле кимселерсинъиз. Айды, акъкъында бильги саиби олгъан мевзунъызда  тартыштынъыз; факъат бильги саиби олмагъан мевзунъызда ничюн тартышасынъыз\!  Албуки, Аллаh эр шейни билир, сиз исе бильмезсинъиз.   
*(Еудийлернен христианлар озьара тартыштылар; биринджилер Аз. Ибрахимнинъ бир  еудий олгъаныны, дигерлери де христиан олгъаныны имае эттилер; эр эки тараф да  иддаларыны исбат этмек ичюн делиллер кетирмеге арекет этти. Албуки, юкъарыдаки  аетте де бильдирильгени киби, Аз. Ибрахим не еудий, не де христиан ола биле эди,  чюнки, эр эки дин де Аз. Ибрахимден сонъ кельген).* 

67\. Ибрахим не еудий, не де христиан эди; факъат о Аллаhны бир таныгъан дос-догъру бир  мусульман эди; мушриклерден де дегиль эди. 

68\. Инсанларнынъ Ибрахимге энъ якъын олгъанлары онъа уйгъанлар, шу пейгъамбер  (Муhаммед) ве (онъа) иман эткенлер. Аллаh му'минлернинъ достудыр. 

69\. Эхл-и китаптан бир къысмы истедилер ки, не япып олса да, сизни сапыта бильсинлер.  Албуки, олар садедже озьлерини сапытырлар да, фаркъына биле бармазлар. 70\. Эй, эхл-и китап\! (Акъикъатны) корюп бильгенинъиз алда, ничюн Аллаhнынъ аетлерини  инкяр этесинъиз? 

71\. Эй, эхл-и китап\! Ничюн догъруны эгриге къарыштырасынъыз ве биле-биле акъикъатны  гизлейсинъиз? 

*(Риваетке коре, Хайбер еудийлеринден 12 кишилик бир хахамлар топлулыгъы куннинъ  ильк саатларында, гуя Ислямгъа киреджеклер, факъат акъшамгъа догъру озь* 

*китапларына бакъкъанларыны, Аз. Муhаммеднинъ рисалетине даир бир ишаретке  расткельмегенлерини огге сюререк, Ислямдан дёнгенлерини сёйлейджек, бойледже,  мусульманларны озь динлеринден дёнювлерине себепчи оладжакъ эдилер. Иште,  ашагъыда манасы берильген аетте оларнынъ бу планына ишарет этильмекте).* 

72\. Эхл-и китаптан бир топу бойле деди: «Му'минлерге эндирильгенге сабалейин  (корюниште) инанып, акъшамына инкяр этинъ. Бельки, олар (бойледже динлеринден)  дёнерлер. 

73\. Сизинъ дининъизге уйгъанлардан башкъа ич бир кимсеге инанманъыз». (Ресулым\!) Де  ки: «Догъру ёл ялынъыз Аллаhнынъ ёлудыр». Кене (олар) озьаралары бойле дедилер:)  «Сизге берильгенге бенъзегеннинъ башкъа эр анги бир кимсеге берильгенине, яхут  Раббинъизнинъ узурында оларнынъ сизге къаршы делиллер кетиреджеклерине де  (инанманъыз)». Де ки: Лютф ве ихсан Аллаhнынъ элиндедир. Оны тилегенине берир.  Аллаhнынъ рахмети кеништир ве О эр шейни хакъкъы иле билир. 

*(Тефсирджи Разийнинъ Къур'анда анълашылмасы энъ мушкюль аетлерден бири  олгъаныны бильдирген бу аетнинъ «Эн йу'таа...» иле башлангъан къысмы бойле де  анълашылгъан: «(Эй, эхл-и китап\! Бир кимсеге (Аз. Муhаммедге) сизге берильгенге  бенъзегени берильмекте дие, (бойле къаршы чыкъасынъыз)мы? Я да олар  (мусульманлар) Раббинъизнинъ узурында алейхинъизе делиллер кетиреджек, дие (бойле  давранасынъыз)мы?»).* 

74\. Рахметини тилегенине айырыр. Аллаh усьтюн лютф саибидир. 

75\. Эхл-и китаптан ойлеси бардыр ки, онъа юклернен мал эманет быракъсанъ, оны санъа  эксиксиз къайтарыр. Факъат олардан ойлеси де бардыр ки, онъа бир динар эманет  быракъсанъ, тёпесине тикилип турмасанъ, оны санъа къайтармаз. Бу да оларнынъ  "уммийлерге къаршы япкъанларымыздан толайы, бизге вебал ёкъ» демелериндендир.  Аллаh адына биле-биле ялан сёйлемектелер. 

*(Аетте кечкен уммийлер – эхл-и китпатан олмагъан араплардыр).* 

76\. Ёкъ\! (Акъикъат оларнынъ дегенлери дегиль). Эр ким сёзюни ерине кетирсе ве  феналыкътан сакъынса, бильсин ки, Аллаh сакъынгъанларны север. 

77\. Аллаhкъа берген сёзлерини ве еминлерини аз бир беделле денъиштиргенлерге  кельгенде, иште, буларнынъ ахиретте бир пайы ёкътыр. Къыямет куню Аллаh оларнен  къонушмайджакъ, оларгъа бакъмайджакъ ве оларны темизге чыкъармайджакъ. Олар  ичюн аджджы бир азап бар. 

78\. Эхл-и китаптан бир топу, окъугъанларыны китаптан санарсынъыз, дие китапны  окъугъанда тиллерини бургъучларлар. Албуки, окъугъанлары китаптан дегильдир.  Сёйлегенлери Аллаh къатындан олмагъаны алда: «Бу Аллаh къатындандыр», дерлер.  Олар биле-биле Аллаhкъа ифтира этмектелер. 

79\. Ич бир инсаннынъ, Аллаh онъа китап, икмет ве пейгъамберлик берювинден сонъ,  (къалкъып), инсанларгъа Аллаhны быракъып, манъа къул олунъ\! деюви мумкюн  дегиль. Аксине, (шойле деюви керек): «Окъутмакъта ве огретмекте олгъан китабынъыз  тенбиелегенинен Раббге халис къуллар олунъ». 

*(Христианлар Аз. Исанынъ танъры олгъаныны идда эткенлер ки, Аз. Исанынъ  акъикъий дининде олмагъан ве Аллаhнынъ бирлигинен асла келишмеген бу идда, Ислям  инанчына коре, бутюнлей янълыш. Албуки, Къур'ан-ы Керимнинъ мухтелиф  аетлеринде бильдирильгенине коре, Аз. Иса озюнинъ Аллаhнынъ къулы олгъаныны,  Аллаhнынъ онъа китап ёллагъаныны ве Пейгъамбер къылгъаныны сёйлеген.(«Мерьем»,* 

*19/30-36), озюнинъ ве анасынынъ танъры олгъаны иддаларыны шиддетнен ред этерек,  Аллаhнынъ ширктен темиз олгъаныны тасдикъ эткен. («Мааиде», 3/116-117).* 80\. Ве сизге: Мелеклерни ве пейгъамберлерни иляхлар эдининъ, дие де эмир этмез. Сиз  мусульман олгъанынъыздан сонъ, сизге кяфирликни ич эмир этерми? 

81\. Аллаh, пейгъамберлерден: «Мен сизге Китап ве икмет бергенден сонъ,  нездинъиздекилерни тасдикъ эткен бир пейгъамбер кельгенинде, онъа мытлакъа  инанып ярдым этеджексинъиз», дие сёз алгъан, «Къабул эттинъиз ве бу ахтымны  бойнунъызгъа алдынъызмы?", дегенде, «Къабул эттик», джевабыны бергенлер, бунынъ  усьтюне Аллаh: О алда шаат олунъ; мен де сизнен бирликте шаатлыкъ эткенлерденим,  буюргъан. 

82\. Артыкъ бундан сонъ, эр ким дёнсе, иште олар ёлдан чыкъкъанларнынъ там озьлеридир. *(Тефсирлер бу ерде пейгъамберлер тарафындан берильген сёзнинъ, умметлери адына  олгъаныны бильдирмектелер. Бу сёз Аз. Муhаммед (с.а.)ге ярдым вадесидир.  Пейгъамберлернинъ укми ве вадеси, Аз. Муhаммедге ярдым тарафында олгъанынен,  айны укюм умметлери ичюндир де. Бу субепнен, умметлер зикр этильмейип берильген  сёз, оларнынъ пейгъамберлерине юкленгендир).* 

83\. Коклерде ве ердекилер истер-истемез, Онъа теслим олгъаны алда, олар (эхл-и китап),  Аллаhнынъ дининден башкъасыны къыдыралармы? Албуки, Онъа дёндюриледжеклер. 84\. Де ки: Биз Аллаhкъа, бизге эндирильгенге, Ибрахим, Исмаил, Исхакъ, Якъуб ве Якъуб  огъулларына эндирильгенлерге, Муса, Иса ве (дигер) пейгъамберлерге Рабблери  тарафындан берильгенлерге иман эттик. Оларны бир-биринден айырды этмеймиз. Биз  анджакъ Онъа теслим олурмыз. 

85\. Ким Ислямдан башкъа бир дин къыдырса, бильсин ки, озюнден (бойле бир дин) асла  къабул этильмейджек ве о ахиретте зиян эткенлерден оладжакъ. 

*(Диннинъ эсасыны тешкил эткен темель принциплер, вахийге таянгъан бутюн  динлерде бир чешиттир. Фаркълылыкъ эсасен зияде ибадетлер ве бешерий  мунасебетлер мевзусында олуп, бу фаркълылыкълар, инсан топлулыкълары  кемалатынынъ бир нетиджесидир. 84-нджи аеттен анълашылгъанына коре, Ислям  дини даа эвельки пейгъамберлерге ёлланылгъан ве эсасыны тешкиль эткен диний  принциплер нокътаи назарындан озюне акс олмагъан бутюн хакъ динлерни къабул  этер. Анджакъ Ислям дини иляхий динлер зынджырынынъ сонъ алкъасы ве озь девири  инсанлыгъынынъ маневий, ахлякъий ве ичтимаий итияджларыны эксиксиз  теминлейиджи екяне дин олгъанындан, Ислям кельгенден сонъ, башкъа бир дин  таныгъан, бир ёл туткъан кимсенинъ арекети Ислямгъа терс олгъаны беллидир. Бу  алда онынъ бу дини ве бу ёлунынъ Ислям дини нездинде бир шейге кечмез).* 

86\. Иман этювлеринден Ресулнынъ акъ олгъанына шаатлыкъ кетирювлеринден ве  озьлерине ап-ачыкъ делиллер келювинден сонъ, инкярджылыкъкъа сапкъан бир  къавмгъа Аллаh насыл хидает насип этер? Аллаh залымлар топлулыгъыны догъру ёлгъа  къавуштырмаз. 

87\. Иште, оларнынъ джезасы Аллаhнынъ, мелеклернинъ ве бутюн инсанлыкънынъ  лянетине огъравларыдыр. 

88\. Бу лянетке эбедий комюлип кетеджеклер. Оларнынъ азаплары енгиллетильмез;  юзьлерине де бакъылмаз.

89\. Анджакъ, бундан сонъра тёвбе этип, ёлгъа кельгенлер истисна. Чюнки, Аллаh чокъ  багъышлайыджы ве мерхаметлидир. 

90\. Инангъандан сонъ, кяфирликке сапып, сонъра инкярджылыкъта даа да илери  кеткенлернинъ тёвбелери асла къабул этильмейджек. Ве иште, олар сапыкъларнынъ  там озьлеридирлер. 

91\. Акъикъатен, инкяр этип, кяфир оларакъ ольгенлер бар я, оларнынъ ич биринден \-фидье  оларакъ дюнья толусы алтын береджек олса биле- къабул этильмейджек. Олар ичюн  аджджы бир азап бардыр; ич ярдымджылары да ёкътыр. 

92\. Севген шейлеринъизден (Аллаh ёлунда) арджаламагъандже «эйи»ге иришалмазсынъыз.  Эр не арджласанъыз, Аллаh оны хакъкъы иле билир. 

*(Аеттеки «эйи» шеклинде терджиме этильген «бирр» келимеси хайырнынъ,  эйиликнинъ кемалат нокътасы, Аллаhнынъ рахмети, ризасы ве дженнети  маналарындадыр. «Бакъара» суресининъ 177-нджи аетинде «бирр»нинъ этрафлы бир  изааты берльген ки, бунъа коре, «бирр» иманда, ибадетте ве ахлякъта энъ догъру ве  энъ гузель бир аятны яшамакътыр. Юкъарыдаки аетке коре, бойле бир аяткъа ве  Аллаhнынъ лютф ве инаетине къавушмакънынъ шартларындан бири – кишининъ саип  олгъан ве севип багълангъан шейлерни Аллаh ёлунда къулланувыдыр. Тефсирджирлерге  коре, бу шейлер сервет, мевкъи, илим ве беден къувети киби маддий ве маневий  имкянлардыр).* 

93\. Тевратнынъ эндирилювинден эвель Исраилнинъ (Якъубнынъ) озюне арам  къылгъанларындан гъайры, ашайджагъынынъ эр тюрлюси Исраил огъулларына элял  эди. Де ки: Эгер догъру сёзлю олсанъыз, о заман Тевратны кетирип, оны окъунъ. 

94\. Артыкъ бундан сонъ эр ким Аллаhкъа нисбетен ялан уйдурса, иште, булар  залымларнынъ там озьлеридир. 

95\. Де ки: Аллаh догъруны сёйлегендир. Ойле исе, хакъкъа ёнельген оларакъ,  Ибрахимнинъ динине уйынъ. О, мушриклерден дегиль эди. 

96\. Шубесиз, алемлерге берекет ве хидает чокърагъы оларакъ, инсанлар ичюн къурулгъан  ильк эв (мабет) – Меккедеки (Кябе)дир. 

97\. О ерде ап-ачыкъ нишанелер, (айрыджа) Ибрахимнинъ макъамы бардыр. О ерге кирген  эп ниетте олур. Ёлуна кучю еткенлернинъ о эвни хадж этюви – Аллаhнынъ инсанлар  узеринде бир акъкъыдыр. Ким инкяр этсе, бильмели ки, Аллаh бутюн алемлерден  мустагънийдир. 

*(Бу ает мусульманларгъа хадж фарз олгъанынынъ делилидир. «Ёлуна кучю еткенлер» – хаджгъа бармакъ имкянына къавушкъанлар демектир ки, бу имкяннынъ ольчюси не  олгъаны мевзусында месхеплер чешит фикирдедирлер. Имам Шафийге коре, бу имкян  васта ве ёл масрафларыны къаршыламакъ къудрети, имам Мааликке коре, юрьмек ве  чалышып къазанмакъ икътидары, имам Эбу Ханифеге коре исе, бу айтылгъанларнынъ  эписидир).* 

98\. Де ки: Эй, эхл-и китап\! Аллаh япкъанларынъызны корюп тураркен, ничюн Аллаhнынъ  аетлерини инкяр этерсинъиз? 

99\. Де ки: Эй, эхл-и китап\! (Акъикъатны) корюп бильгенинъиз алда, ничюн Аллаhнынъ  ёлуны къыйыш косьтермеге урунаракъ, му'минлерни Аллаh ёлундан чевирмеге  огърашасынъыз? Аллаh япкъанларынъыздан хаберсиз дегильдир.

100\. Эй, иман эткенлер\! Озьлерине китап берильгенлерден бир топуна уйсанъыз,  иманынъыздан сонъ, сизни янъыдан инкярджылыкъкъа ёнельтирлер. 

101\. Сизге Аллаhнынъ аетлери окъулгъанда, Аллаh Ресулы да аранъызда олгъанда, насыл  инкяргъа сапарсынъыз? Эр ким Аллаhкъа багъланса, кесен-кес догъру ёлгъа  къоюлгъандыр. 

102\. Эй, иман эткенлер\! Аллаhтан, Онъа ярашкъан шекильде къоркъунъ ве анджакъ  мусульманлар оларакъ джан беринъ? 

*(Тефсирджилерге коре «Аллаhтан, онъа ярашкъан шекильде къоркъмакъ»нынъ манасы  мусульманнынъ бутюн барлыгъынен Аллаhныннъ эмирлерини ерине кетирмеге ве  ясакъларындан къачынмагъа арекет этювидир. Меселя, Абдуллах б. Месуд (р.а.)  аетнинъ бу къысмыны бойле анълаткъан: «Онъа асий олмайып, итаат этмек, нанкорь  олмайып, шукюр этмек ве Оны унутмадан, эп хатырда тутмакъ»).* 

103\. Эп бирликте Аллаhнынъ йипине (Ислямгъа) сым-сыкъы япышынъ; парчаланманъ.  Аллаhнынъ сизге олгъан ниметини хатырланъыз. Хатырынъыздамы, сиз бир биринъизге душман кишилер эдинъиз де, О, гонъюллеринъизни бирлештирген эди, ве  Онынъ нимети саесинде къардаш кимселер олгъан эдинъиз. Кене сиз бир атеш  чукъурынынъ там кенарында олгъанда, о ерден де сизни О къуртаргъан эди. Иште,  Аллаh сизге аетлерини бойле анълата ки, догъру ёлны тапарсынъыз. 

104\. Сизден хайыргъа чагъыргъан, эйиликни эмир этип, феналыкъны мен эткен бир  топлулыкъ булунсын. Иште, олар къуртулышкъа иришкенлердир. 

*(Тефсирджилер бу аетнинъ эмрине коре, мусульманлар арасында эйиликни эмир эткен,  феналыкътан узакълаштыргъан бир ичтимаий незарет муэссисесининъ булунувы  фарз-ы кифае олгъаныны бильдиргенлер; анджакъ бу вазифедеки кишилер де,  вазифенинъ эйи ве акъкъаниетке уйгъун оларакъ ерине кетирилювини теминлейджек  базы шартларнынъ олувы кереклигине де ишарет эткенлер).* 

105\. Озьлерине ап-ачыкъ делиллер кельгенден сонъ, парчаланып, давалашкъан киби  олманъыз. Иште, булар ичюн буюк бир азап бардыр. 

106\. Нидже юзьлернинъ агъаргъан, нидже юзьлернинъ де къараргъан кунюни (тюшюнинъ).  Энди юзьлери къараргъанларгъа: Инангъанынъыздан сонъ кяфир олдунъызмы? Ойле  исе, инкяр эткенинъиз себебинден, татынъыз азапны\! (денилир). 

107\. Юзьлери агъаргъанларгъа кельгенде, олар Аллаhнынъ рахмети ичиндедирлер; о ерде  эбедий къаладжакълар. 

108\. Иште, булар Аллаhнынъ санъа хакъ оларакъ окъугъан аетлеридир. Аллаh ич бир  кимсеге акъсызлыкъ этмек истемез. 

109\. Коклерде ве ерде не бар исе, Аллаhнынъдыр. Ишлер, дёнип-долашып, Аллаhкъа барыр. 110\. Сиз, инсанларнынъ эйилиги ичюн ортагъа чыкъарылгъан энъ хайырлы умметсинъиз;  эйиликни эмир этер, феналыкътан ред этер ве Аллаhкъа инанырсынъыз. Эхл-и китап да  инанса эди, эльбетте бу олар ичюн чокъ яхшы олур эди. (Герчи) араларында иман  эткенлер бар; (факъат) чокъу ёлдан чыкъкъанлардыр.   
*(Бу аетнинъ мусульманларнен багълы ильк къысмы базы алимлерге коре, иджма-ы  умметнинъ, Ислям динининъ укюм менбаларындан бири олгъаныны косьтерген  делиллердендир).*

111\. Олар (эхл-и китап) сизге, ынджытувдан башкъа, бир зарар бералмазлар. Сизнен  дженклешеджек олсалар, сизге аркъаларыны чевирип къачарлар. Сонъра оларгъа  ярдым да этильмез. 

112\. Олар (еудийлер) не ерде олсалар олсунлар, Аллаhнынъ ахтына ве инсанларнынъ  (му'минлернинъ) имаесине сыгъынмагъандже, озьлерине ашшалыкъ (тамгъасы)  урулгъандыр; Аллаhнынъ хышымына огърагъанлар ве мискинликке махкюм  этильгендирлер. Чюнки, олар Аллаhнынъ аетлерини инкяр эте ве акъсыз ерде  пейгъамберлерни ольдюре эдилер. Бу да оларнынъ исьян эткен ве адден  

ашкъанларындандыр. 

113\. Эписи бир дегиль; эхл-и китап арасында истикъамет саиби бир топлулыкъ бар ки,  гедже саатлырында седждеге къапанаракъ, Аллаhнынъ аетлерини окъурлар. 114\. Олар Аллаhкъа ве ахирет кунюне инанырлар; яхшылыкъны эмир этер, яманлыкъны ред  этерлер; хайырлы ишлерге чапышырлар. Иште, булар эйи инсанлардандыр. 115\. Оларнынъ япкъан ич бир хайырлары акъибетсиз къалдырылмайджакъ. Аллаh такъва  саиплерини пек яхшы билир.   
*(Базы тефсирлерде бу аетнинъ назиль олув себеби бойле анълатыла: Эхл-и китаптан  Абдуллах б. Селям ве янындакилер мусульман олгъанынен, еудийлер оларгъа: «Сиз бу  динге кирювнен озюнъизге языкъ эттинъиз», киби сёзлер айткъан эдилер. Аллаh Тааля  бу аетинен идда этильгеннинъ аксини – оларнынъ къуртулышкъа ириришкенлерини ве  керексе оларнынъ, керексе дигер му'минлернинъ япкъан эйиликлерининъ*  

*къаршылыкъсыз къалмайджагъыны, къусурсыз адалетинен эр тюрлю хайырлы  фаалиетлернинъ мукяфатыны эксиксиз оларакъ, лютф этеджегини ифаде этмекте).* 116\. Инкяр эткенлер бар я, оларнынъ маллары да, эвлятлары да, Аллаhкъа къаршы  озьлерине ич бир файда теминлемейджеклер. Иште, олар джеэннемлидирлер; олар о  ерде эбедий къаладжакълар. 

117\. Оларнынъ, бу дюнья аятында япаяткъан арджламаларынынъ вазиети, озьлерине зулум  эткен къавмнынъ экинлерини уруп, ёкъ эткен къавурыджы бир рузгярнынъ вазиети  кибидир. Оларгъа Аллаh зулум этмеди; факъат олар озьлерине зулум этмектелер. *(Къавурыджы рузгяр даа ешермекте олгъан экинни насыл якъып-къавурса, оларнынъ  дюнья аятында сарф эткен маллары да озьлерине бир эйилик кетирмек бир тарафта  турсын, аксине, дюнья ве ахирет аятларынынъ махв олувына себеп олур. Тефсирледрде  бу ердеки бенъзетюв ичюн бойле бир такъдир де япылгъан: «... Арджламалар – къавурыджы рузгяр урып, ёкъ эткен экинге бенъзер». Аетте рузгярнынъ сыфаты  оларакъ кечкен «сырр» келимеси «чокъ сувукъ» манасындадыр).* 

118\. Эй, иман эткенлер\! Сизден олмагъанларны сырдаш тутунманъ. Чюнки, олар сизге  яманлыкъ япувдан асла четте турмазлар, эп сыкъынтыгъа тюшкенинъзни истрелер.  Акъикъатен, кин ве душманлыкълары агъызларындан (чыкъкъан сёзлеринден)  беллидир. Юреклеринде гизлеген (душманлыкълары) исе даа буюктир. Эгер тюшюнип  анъласанъыз, аетлеримизни сизге беян этмектемиз. 

119\. Иште, сиз ойле кимселерсинъиз ки, олар сизни севмегенлери алда, сиз оларны  северсинъиз. Сиз бутюн китапларгъа инанырсынъыз; олар исе сизнен расткелишкенде:  «Инандыкъ» дерлер; озь башларына къалгъанларында да, сизге олгъан кинлеринден  толайы, пармакъларыны тишлерлер. Де ки: Кининъизден (къахр олып) олюнъ\!  Шубесиз, Аллаh къальплернинъ ичиндекилерни хакъкъы иле бильмектедир. *(Аетнинъ ильк джумлесини базы тефсирджилер бойле ёрумлагъанлар: «Сиз оларны* 

*севесинъиз; яни оларнынъ мусульманлар олувларыны истейсинъиз. Чюнки, Ислям эр  шейден хайырлыдыр. Албуки, олар сизни севмезлер; яни сизинъ кяфир олгъанынъызны  истерлер, кяфир олмакъ исе, эр шейден ямандыр).* 

120\. Сизге бир яхшылыкъ токъунса, бу оларны тасаландырыр; башынъызгъа бир мусибет  кельсе, бунъа да севинирлер. Эгер сабыр этсенъиз ве къорчалансанъыз, оларнынъ  ийлеси сизге ич бир зарар бермез. Шубесиз, Аллаh оларнынъ япкъанларынынъ  чевресини сарып алгъандыр. 

121\. Хатырынъдамы, сен саба эртеден му'минлерни дженк ерлерине ерлештирмек ичюн  аиленъден айрылгъан эдинъ... \- Аллаh хакъкъы иле эшитиджи ве билиджидир. 122\. О заман аранъыздан эки болюк бозулмагъа юзь туткъан эди. Албуки, Аллаh оларнынъ  ярдымджысы эди. Му'минлер ялынъыз Аллаhкъа таянып ишансынлар.   
*(Ухуд дженкинде Аз. Пейгъамберниниъ сагъ ве соль къанатларгъа ерлештирген  Хазредж къабилесинден Селиме огъулларынен Эвс къабилесинден Харисе огъуллары  душмангъа къаршылыкъ косьтерювде къоркъакълыкъ ве зайыфлыкъ косьтерген  эдилер. Бунынъ киби, булардан 300 адамгъа къоманданлыкъ эткен Ибн Убей:  «Озюмизни ве балаларымызны не деп телюкеге сокъайыкъ\!», диерек, арткъа чекильген  эди).* 

123\. Ант олсун, сизлер кучьсиз олгъанынъыз алда, Аллаh Бедирде сизге ярдым эткен эди.  Ойле исе, Аллаhтан сакъынынъыз ки, Онъа шукюр эткен олурсынъыз. 

124\. О заман сен му'минлерге бойле дей эдинъ: Эндирильген учь бинъ мелекнен  Раббинъизнинъ сизге ярдым этюви, сиз ичюн етерли дегильми? 

125\. Эбет, сиз сабыр этсенъиз ве Аллаhтан сакъынсанъыз, олар (душманларынъыз) аман шу  анда узеринъизге кельселер, Раббинъиз нишанлы беш бинъ мелекнен сизге ярдым этер. 126\. Аллаh буны сизге ялынъыз бир мужде олсун ве къальплеринъиз бу саеде раатлансын,  дие япты. Зафер ялынъыз мутлакъ кучь ве икмет саиби Аллаh къатындадыр. 127-128. Аллаh кяфирлерден бир къысмынынъ тамырыны кессин, я да оларны перишан этсин,  бойледже, бозулгъан бир алда дёнип кетсинлер \-ки, бу иште сенинъ япаджакъ бир  шейинъ ёкътыр- яхут (мусульман олсунлар да) тёвбелерини къабул этсин, я да (исрар  этселер) оларгъа азап этсин, дие (Аллаh Бедирде сизге) ярдым этти). Чюнки, олар  залымдырлар.   
*(127-нджи аетте «бир къысмы» дие терджмие этильген «тараф» келимесининъ  маналарындан бир къачы «эшраф, лидерлер, къоманданлар»дыр. Бу ерде сёз  юрютильген Бедир дженкинде мушриклернинъ бир чокъ илери кельгенлери  ольдюрильген я да эсир алынгъан эди).* 

129\. Коклерде ве ерде не бар исе Аллаhнынъдыр. Истегенине багъышлар, истегенине азап  берир. Аллаh чокъ багъышлайыджы ве чокъ мерхаметлидир. 

130\. Эй, иман эткенлер\! Къат-къат арттырылгъан оларакъ файыз ашаманъ. Аллаhтан  сакъынынъ ки, къуртулушкъа ириширсинъиз. 

*(Дженаб-ы Хакъ «Бакъара» суресининъ 275, 276 ве 278-нджи аетлеринде алыш веришни элял эткенини ве фыйызны ясакълагъаныны \-буларнынъ айны шейлер  олмагъаныны анълатаракъ- ифаде эткен. Бу ерде къат-къат арттыраракъ, файыз  емекнинъ ясакъ олгъаны бильдирилюви исе, девирнинъ арап топлумында кениш  яйылгъан ве вадесинде оденмеген борджлар акъкъында япылгъан файызджылыкъкъа  ишарет этиле).*

131\. Кяфирлер ичюн азырланылгъан атештен сакъынынъ\! 

132\. Аллаhкъа ве Ресулына итаат этинъ ки, рахметке къавуштырылырсынъыз. 133\. Раббинъизнинъ бахшышына ве такъва саиплери ичюн азырланылгъан, кенишлиги  коклер ве ер къадар олгъан дженнетке чапышынъ\! 

134\. О такъва саиплери ки, боллукъта да, тарлыкъта да, Аллаh ичюн арджларлар;  опькелерини ютарлар ве инсанларны багъышларлар. Аллаh да гузель давранышлы  олгъанларны север. 

135\. Кене олар ки, бир феналыкъ япкъанларында, я да озьлерине зулум эткенлеринде,  Аллаhны хатырлап, гунахлары себебинден, аман тёвбе-истигъфар этерлер. Затен,  гунахларны Аллаhтан башкъа ким багъышлай билир\! Бир де олар, япкъан  феналыкъларында биле-биле исрар этмезлер. 

*(Бу учь аетте Ислям ахлякъынынъ бир хулясасы берильген. 133-нджи аетте  Раббимизнинъ бахшышына коклер ве ер кенишлигинде дженнетине къавушмакънынъ,  бутюн ахлякъий давранышларымыз ичюн эсас гъае олгъаны; эйиликни бир такъым  дюньявий менфаатлар къайгъысынен дегиль де, ялынъыз Аллаhкъа сайгъы ве севги  демек олгъан такъва себебинен ве садедже ухревий саадет огърунда япмакъ кереклиги  хатырлатылгъан. 134 ве 135-нджи аетлерде исе, Ислямда нумюневий ахлякъ орьнеги  олгъан «муттакъий инсан»нынъ эсас ахлякъий джеэтлери сайылгъан «эр алда  джумерт олмакъ, опькени енъмек, инсанларны багъышламакъ ве хатасыны коререк  къабул этмек ве вазгечмек» киби васыфлар, анджакъ ихтирасларны ве озюни бегенюв  дуйгъуларгъа нисбетен урриетине къавушкъан усьтюн рухларнынъ фазилетлеридир).* 

136\. Иште, оларнынъ мукяфаты Рабблери тарафындан багъышланув ве астларындан  ирмакълар акъкъан ве ичинде эбедий къаладжакъ дженнетлердир. Бойле амель  эткенлернинъ мукяфаты не гузельдир\! 

137\. Сизден эвель нидже (миллетлер акъкъында) иляхий къанунлар келип кечкендир.  Онынъ ичюн ер юзюнде кезип долашынъ да, (Аллаhнынъ аетлерини) ялан  сайгъанларнынъ акъибети не олгъан, корюнъ\! 

138\. Бу (Къур'ан) бутюн инсанлыкъкъа бир анълатувдыр; такъва саиплери ичюн де, бир  хидает ве бир огюттир. 

139\. Ирадесизлик косьтерменъ, гъамгъа къапылманъ. Эгер инангъан олсанъыз, сиз усьтюн  чыкъаджакъсынъыз. 

*(Бу ает мусульманларнынъ Ухуд дженкинде огърагъан кечиджи*    
*мувафакъиетсизликлеринден себеп, умютсизликке къапылмамалары кереклигини  оларгъа анълатмакъта ве мусульманларгъа кучьлю бир имангъа саип олмакънынъ  берген къувет ве къарарлылыкъ саесинде нидже заферлерге къавушмакънынъ мумкюн  олгъаныны мужделемекте).* 

140\. Эгер сиз (Ухудда) бир аджджыгъа огърагъан олсанъыз, (Бедирде де душманынъыз  олгъан) о къавм да, бойле бир аджджыгъа огърагъандыр. О куньлерни биз инсанлар  арасында текрарлап турармыз (заферни базан бир топлумгъа, базан обир топлумгъа  насип этермиз). Та ки, Аллаh иман эткенлерни ортагъа чыкъарсын ве аранъыздан  шаатлар эдинсин. Аллаh залымларни севмез. 

*(Бу ерде «ортагъа чыкъарсын» шеклинде терджиме этильген аеттеки «ли-йа'леме»  келимеси ичюн «Аллаhнынъ ильм-и эзелийсинде бар олгъан бильгини вакъиа иле ачыкъ айдын ортагъа къоювы» я да «му'минни мунафыкътан айырды этмек укмини берюви»* 

*шеклинде тефсир япылгъан. Бу себепнен, «шеитлер» манасындаки «шухедаа» келимеси  бу ерде «шеитлер» дие терджиме этильген).* 

141\. Бир де (бойледже) Аллаh иман эткенлерни гунахларындан темизлемек, кяфирлерни  эляк этмек истер. 

142\. Ёкъса, Аллаh аранъыздан джихад эткенлерни белли этмеден, сабыр эткенлерни ортагъа  чыкъармадан, дженнетке киреджексинъиз беллединъизми? 

143\. Ант олсун ки, сиз олюмнен козь-козьге кельмеден эвель, оны истер эдинъиз. Иште,  шимди оны къаршынъызда корьдюнъиз. 

*(Бу аетте Бедир дженкине къатылгъан Бедир шеитлерининъ фазилетлерине  сукълангъан ве Аз. Пейгъамбернинъ Мединеде къалып, душмангъа о ерде къаршы  турмакънынъ уйгъун олгъаны фикрине нисбетен Ухудда дженклешмекни истеген  сахабилерге хытап этильгени бильдириле).* 

144\. Муhаммед анджакъ бир пейгъамбердир. Ондан эвель де пейгъамберлер келип-кечкен  эдилер. Шимди о ольсе я да ольдюрильсе, арткъа (эски дининъизге)  

къайтаджакъсынъызмы? Ким (бойле) арткъа къайтса, Аллаhкъа ич бир шекильде зарар  берип оламайджакъ. Аллаh шукюр эткенлерни мукяфатландыраджакъ. 

*(Ухуд дженкинде Абдуллах б. Къамиэ адында бир мушрик аткъан ташнен Ресулуллах  (с.а.)нынъ тишы къырылгъан, юзю яралангъан эди. Бу душман аскерининъ:  «Муhаммедни ольдюрдим», дегенини эшиткен бириси: «Муhаммед ольдюрильди\!», дие  багъырмагъа башлай, бу ялан хабер мусульманлар арасында яйыла, аскер телюкеге  къапыла. Аз. Пейгъамбер исе: «Бу ердем\! Бу ерге келинъ\!», дие багъыра. Этрафыны  саргъан якын отуз адамлыкъ бир топ оны йигитче къорчалай. Иште, юкъарыдаки ает  даркъатылгъан ялан хабер узерине къызгъынлашкъан мусульманларны тенкъит  этмекте; Аз. Муhаммеднинъ фаний, Ислямнынъ исе бакъий олгъаныны; бу себепле о  ольсе биле, мусульманларнынъ буны сукюнетнен къаршылап, динлеринде себат  этювлери кереклиги хатырлатылмакъта).* 

145\. Ич бир кимсе ёкъ ки, олюми Аллаhнынъ изнине багълы олмасын. (Олюм), белли бир  муддетке коре язылгъандыр. Эр ким дюнья ниметини истесе, озюне ондан берирмиз;  ким де ахирет савабыны истесе, онъа да бундан берирмиз. Биз шукюр эткенлерни  мукяфатландыраджакъмыз. 

146\. Нидже пейгъамберлер бар эди ки, янында бир чокъ Аллаh эрлери олгъаны алда,  дженклештилер де, булар Аллаh ёлунда башларына кельгенлерден толайы, ирадесизлик  ве зайыфлыкъ косьтермедилер, боюн эгмедилер. Аллаh сабыр эткенлерни север. 

147\. Оларнынъ сёзлери садедже бойле демектен ибарет эди: «Эй, Раббимиз\!  Гунахларымызны ве ишимиздеки адден ашувымызны багъышла; аякъларымызны  (ёлунъда) сабит къыл; кяфирлер топлулыгъана къаршы бизни музаффер эйле\! 

148\. Аллаh да оларгъа дюнья ниметини ве (даа да муими) ахирет савабынынъ гузеллигини  берди. Аллаh эйи даврангъанларны север. 

149\. Эй, иман эткенлер\! Эгер кяфирлерге уйсанъыз, кериге (эски дининъизге) дёндюрилир  де, зараргъа огърагъанларнынъ вазиетине тюшерсинъиз. 

*(Ухуд дженкинде «Муhаммед ольдюрильди\!» шеклиндеки ялан хабернинъ даркъалувы  узерине, бу фырсатны къачырмагъан мунафыкълар, Ислям аскерлерине: «Эски  дининъизге ве достларынъызгъа дёнюнъиз. Муhаммед пейгъамбер олса, ольдюрилир  эдими?» шеклинде къонушмагъа башлагъан эдилер. Иште, бу ает эр заман ве эр* 

*топлум ичинде булуна бильген мунафыкъларнынъ бу киби бозгъунджы сёзлерине  нисбетен мусульманларны тенбиелемекте).* 

150\. Албкуи, сизинъ мевлянъыз Аллаhтыр ве О, ярдымджыларнынъ энъ хайырлысыдыр. 151\. Аллаhнынъ, акъкъында ич бир делиль эндирмеген шейлерни, Онъа ортакъ  къошкъанлары себебинен, кяфирлернинъ къальплерине якъында къоркъу  къояджакъмыз. Бараджакъ ерлери де джеэннемдир. Залымларнынъ бараджакъ ери не  фенадыр\!   
*(Бу ает Аллаhкъа инанмакънынъ берген маневий кучюнден махрум олгъанларнынъ  юреклерини къыскъа вакъытта къоркъу сараджагъыны ифаде этмекте. Бу аетлерде  тильге алынгъан Ухуд дженкинде бир муддет мусульманларнынъ чокъу телюкеге  къапылып, дагъылувларына рагъмен, мушриклер муим бир нетидже эльде этмеден,  чекилип кеткен эдилер. Атта кетеяткъанларында бираз кери дёнюп,*  

*мусульманларнынъ ишини битирмекни тюшюнген эдилер, анджакъ дёнюв  джесаретини косьтермедилер, бутюнлей енъильмеген вазиетни сакъламакъ истеген  эдилер).* 

152\. Сиз Аллаhнынъ изнинен, душманларынъызны ольдюргенде, Аллаh сизге берген  вадесини ерине кетирди. Ниает, ойле бир ан кельди ки, Аллаh арзулагъанынъызны  (гъалебени) сизге косьтергенден сонъ, зайыфлыкъкъа огърадынъыз; (Пейгъамбернинъ  берген) эмири узеринде тартышмагъа башладынъыз ве асий олдунъыз. Дюньяны  истегенинъиз де бар эди, ахиретни исегенинъиз де бар эди. Сонъра Аллаh, денъемек  ичюн, сизни олардан (оларны магълюп этювден) четлетти. Ве ант олсун, сизни  багъышлады. Затен, Аллаh му'минлерге нисбетен чокъ лютфлидир. 

153\. О заман Пейгъамбер артынъыздан сизни чагъыргъаны алда, сиз токътамадан, (дженк  мейданындан) узакълаша, ич кимсеге дёнюп бакъмай эдинъиз. (Аллаh) сизге кедер  усьтюне кедер берди ки, бундан толайы, истер элинъизден кеткенге, истер  башынъызгъа кельгенлерге кедерленмейсинъиз. Аллаh япкъанларынъыздан  хабердардыр. 

154\. Сонъра о кедернинъ артындан Аллаh сизге бир ишанч эндирди ки, (бу ишанч ёл  ачкъан) юкъусырав алы бир къысмынъызны къаплай эди. Озь джанларынынъ  къайгъысына тюшкен бир топу да, Аллаhкъа къаршы акъсыз ерде, джахилие  девриндекине бенъзеген, тюшюнджелерге къапыла эдилер, «Бу иштен бизге не\!», дей  эдилер. Де ки: Иш (зафер, ярдым, эр шейнинъ къарары ве эмири) бутюнлей Аллаhкъа  аиттир. Олар санъа анълатып оламагъанларыны ичлеринде гизлемектелер. «Бу иштен  бизге бир шей олса эди, бу ерде ольдюрильмез эдик», дейлер. бойле де: Эвлеринъизде  къалгъан олса эдинъиз биле, ольдюрилюви такъдир этильгенлер, ольдюрилип,  тюшеджек ерлерине озь-озьликлеринден чыкъып кетер эдилер. Аллаh  

ичинъиздикелерни ёкъламакъ ве къальплеринъиздекилерни темизлемек ичюн (бойле  япты). Аллаh ичинъизде не бар исе, эписини билир. 

*(Ухуд дженкинде душман сайысы ве силясынен мусульманлардан къат-къат зияде эди.  Факъат зафер де, магълубиет де Аллаhнынъ элинде олгъаны ичюн мусульманларнынъ  узерине бир эминлик дуйгъусы эндирильди. Бу себептен, базы мусульманлар  юкъламагъа яткъан эдилер.* 

*Абдуллах б. Мес'уд: «Дженктеки юкъу алынынъ Аллаhтан, намаздакининъки исе,  шейтандан» олгъаныны айта.* 

*Эбу Талха: «Ухуд куню мен де узерлерине юкъу чоккенлер арасында эдим. Ойле ки,* 

*къылычым дефаларджа элимден тюшти; алдым, кене тюшти, алдым, кене  тюшти...», дей.* 

*Тефсирджилерге коре, бу аетте баас этильген экинджи топ инсанлар*    
*мунафыкълардыр. Мунафыкъларнынъ бу ердеки ифаделери: «Бизге бундан бир файда,  бир пай бармы\!», «Бизим элимизден не келир\!», «Тедбир меселесинде бизим  фикирлеримиз алындымы\!», киби маналарнен анълатылгъан).* 

155\. (Ухудда) эки орду къаршылашкъан куню, сизни ташлап кеткенлерни ильк япкъан базы  хаталар себебинден, шейтан (ерлеринден) тайдыргъан эди. Кене де Аллаh оларны афу  этти. Чюнки, Аллаh чокъ багъышлайыджыдыр, халимдир. 

156\. Эй, иман эткенлер\! Сизлер инкяр эткенлер ве ер юзюнде сеферге чыкъкъан я да  дженклешкен къардашлары акъкъында: «Эгер бизим янымызда къалгъанларында  ольмез, ольдюрильмез эдилер», дегенлер киби олманъ. Аллаh бу къанаатны оларнынъ  юреклерине (гъайып эткен якъынлары ичюн чаресиз) бир асрет (ярасы) оларакъ  къойды. Джанны берген де, аладжакъ да, Аллаhтыр. Аллаh япкъанларынъызны хакъкъы  иле корер. 

157\. Эгер Аллаh ёлунда ольдюрильсенъиз я да ольсенъиз, шуны билинъ ки, Аллаhнынъ  магъфирети ве рахмети оларнынъ топлагъан бутюн шейлеринден даа хайырлыдыр. 158\. Ант олсун, ольсенъиз де, ольдюрильсенъиз де, Аллаhнныъ узурында  топланаджакъсынъыз. 

159\. О вакъытта Аллаhтан бир рахмет иле оларгъа муляйим даврандынъ\! Эгер сен къаба,  къатты юрекли олса эдинъ, ич шубесиз, этрафынъдан даркъап кетер эдилер. Шу алда  оларны афу эт; багъышланувлары ичюн дуа эт; иш акъкъында оларнен акъыл таныш.  Къарарыны берген заманынъ да, ялынъыз Аллаhкъа таянып ишан. Чюнки, Аллаh Онъа  таянып ишангъанларны север. 

*(Шуураа (мушавере, акъыл танышув) принципининъ Ислямиетте муим бир ери  олгъаны аетте ачыкъ ифаде этильген. Анджакъ, шуураанынъ даиреси, шекли ве  багълайыджылыкъ кучю мевзуларында Ислям алимлерине коре чешит фикирлер илери  сюрюльген).* 

160\. Аллаh сизге ярдым этсе, артыкъ сизге усьтюн келеджек ич кимсе ёкътыр. Эгер сизни  быракъса, ондан сонъ сизге ким ярдым этер? Му'минлер ялынъыз Аллаhкъа ишанып  таянмалылар. 

161\. Бир пейгъамберге эманетке хыянет ярашмаз. Ким эманетке (девлет малына) хыянет  этсе, къыямет куню хаинлик эткен шейнинъ гунахы бойнуна асылы алда келир. Сонъра  эр кеске \-асла акъсызлыкъкъа огъратылмадан- къазангъаны тамамынен берилир. *(Бедир дженкинде эльге кечирильген гъаниметлернинъ такъсиматы сырасында  гъайып олгъан бир эшья ичюн мунафыкъларнынъ: «Эр алда Муhаммед алгъандыр»,  деювлери узерине бу аетнинъ назиль олгъаны ривает этиле. Ухуд дженкинде Аз.  Пейгъамбернинъ стратегик бир нокътагъа ерлештирген окъчыларынынъ Ислям  ордусынынъ гъалебени къазанаджагъы ишарети узерине, Аз. Пейгъамбер  тарафындан: «Эр кеснинъ алгъан гъанимети озюнинъки оладжакъ», киби бир сёз  айткъаныны зан этерек, вазифелерини терк этювлери узерине, оларнынъ бу зан  этювни ред этмек ичюн эндирильгени де ривает этиле).* 

162\. Аллаhнынъ хошнутлыгъыны козеткеннен Аллаhнынъ хышымына огърагъан ич бир  олурмы? Экинджисининъ ери джеэннемдир. Джеэннем исе, не фена бир барыладжакъ  нокътадыр.

163\. Олар Аллаh къатында дередже-дереджедирлер. Аллаh оларнынъ япкъанларыны  корьмекте. 

164\. Ант олсун ки, араларындан озьлерине Аллаhнынъ аетилерини окъугъан,  (феналыкълардан ве инкярдан) озьлерини темизлеген, озьлерине Китап ве икметни  огреткен бир Пейгъамбер ёллавнен Аллаh му'минлерге буюк бир лютфте булунгъан.  Албуки, даа эвель олар ап-ачыкъ бир сапыкълыкъта эдилер. 

165\. (Бедирде) эки къатыны (душманынъызнынъ) башына кетирген бир мусебетинъиз,  (Ухудда) озь башынъызгъа кельгени ичюнми: «Бу насыл ола\!», дединъиз. Де ки: О озь  къусурынъыздандыр. Шубесиз, Аллаhнынъ эр шейге кучю етер. 

*(Бедирде мусульманлар мушриклерден етмиш аскер ольдюрген, етмиш адамны да эсир  алгъан эдилер. Ухудда исе, етмиш шеит бердилер. Аетте кечкен «мусибет»нен бунъа  ишарет этильмекте. Ве бу, окъчыларнынъ Аллаh Ресулынынъ эмрини*  

*тутмагъанларындан себеп, башларына кельгени ифаде этильмекте).* 

166-167. Эки тараф къаршылашкъан куню сизинъ башынъызгъа кельгенлер, анджакъ  Аллаhнынъ истегинен олгъандыр ки, бу да му'минлерни айырды этюви ве  мунафыкъларны ортагъа чыкъарыву ичюн эди. Буларгъа: «Келинъ, Аллаh ёлунда  дженклешинъ; я да мудафаа япынъ», денильген вакъытта: «Дженклешмеге бильсек эди,  эльбетте, сизинъ пешинъизден барыр эдик», дедилер. Олар о куню имандан зияде  кяфирликке якъын эдилер. Агъызларынен юреклеринде олмагъанны сёйлей эдилер.  Албуки, Аллаh оларнынъ ичлеринде гизлегенлерини даа эйи билир. 

168\. (Эвлеринде) отурып да, къардашлары акъкъында: «Бизге уйса эдилер, ольдюрильмез  эдилер», дегенлерге: «Эгер догъру сёзлю инсанлар исенъиз, джанларынъызны олюмден  къуртарынъ бакъайыкъ\!», де. 

169-170. Аллаh ёлунда ольдюрильгенлерни сакъын олю сайманъ, аксине, олар тиридирлер;  Аллаhнынъ лютф ве кереминден озьлерине бергенлеринен севинчли бир алда, Рабблери  янында рызыкларгъа наиль олмакъталар. Артларындан келеджек ве аля озьлерине  къатылмагъан шеит къардашларына да, ич бир кедер ве къоркъу олмагъаны  муждесининъ севинчини дуймакъталар. 

171\. Олар Аллаhтан кельген нимет ве керемнинъ; Аллаh му'минлернинъ эджрини зая  этмейджеги муджизесининъ севинчи ичинделер. 

172\. Яралагъандан сонъ, кене Аллаhнынъ ве Пейгъамбернинъ чагъырувына уйгъанлар,  (айрыджы) буларнынъ араларындан эйилик япкъанлар ве такъва саиби олгъанлар ичюн  пек буюк бир мукяфат бар. 

173\. Бир къысым инсанлар му'минлерге: «Душманларынъыз олгъан инсанлар сизге къаршы  аскер топладылар; олардан аман сакъынынъ\!», дегенлеринде, бу оларнынъ иманларыны  бир къат даа арттырды ве: «Аллаh бизге кяфи. О не гузель векильдир\!», дедилер. *(Риваетке коре, Ухуд дженкинде мусульманлар бир муддет бозулгъан сонъ, текрар  топланувлары узерине муим бир нетиджеге иришип оламагъан душман ордусынынъ  къоманданы Эбу Суфьян дженк мейданыны терк этеркен, Аз. Пейгъамберге: «Эй,  Муhаммед\! Келеджек сене Бедир мейданында сеннен текрар*  

*къаршылашаджакъмыз\!», техдидини савургъан; Аз. Пейгъамбер де: «Иншааллаh\!»,  деген эди. Келеси йылы Эбу Суфьяннынъ бойле бир азырлыкъ корьгени хабери Мединеге  кельгенинен, Аз. Пейгъамбер бир суварий бирлигинен душманны къаршыламагъа  чыкъкъан эди. Иште, юкъарыдаки ает душман тарафындан кельген бу хабер* 

*къаршысында мусульманларнынъ азми ве къарарлылыгъыны, оларнынъ юксек маневий  кучюни такъдир ве ифаде этмекте).* 

174\. Бунынъ узерине, озьлерине ич бир яманлыкъ токъунмадан, Аллаhнынъ нимети ве  кереми иле кери кельдилер. Бойледже, Аллаhнынъ ризасына уйдылар. Аллаh буюк  керем саибидир. 

*(Аз. Пейгъамбернинъ къоманданлыгъындаки бирлик Эбу Суфьяннен бир йыл эвель  сёйлешильген ерде оларны бир афта къадар бекледи; анджакъ бир мыкъдар аскернен  ёлгъа чыкъкъан Эбу Суфьяннынъ дженклешювден къоркъаракъ, арткъа къайткъаны  узерине, мусульманлар да, кярлы алыш-веришлер япаракъ, текрар Мединеге кельдилер).* 

175\. Иште, о шейтан анджакъ озь достларыны къоркъузыр. Шу алда, эгер иман эткен  кимселер исенъиз, олардан къоркъманы, менден къоркъунъ. 

*(«Иште, о шейтан сизни озь достларындан къоркъузмакъта» шеклинде мана бермек  де мумкюн. Акъикъатен, базы тефсирджилер бу ерде меккелилернинъ Мединедеки  мусульманларны урькютюви ичюн тешвикъ япмакъ узьре ёллагъан Нуайм исимли  адамгъа ишарет этильгенини бильдирелер).* 

176\. (Ресулым) Инкярда ярышкъанлар санъа къайгъы бермесин, чюнки, олар Аллаhкъа ич  бир зарар бералмазлар. Аллаh оларгъа ахиреттен бир насип бермемек истемекте. Олар  ичюн чокъ буюк бир азап бар. 

177\. Шу ери акъикъат ки, иманны берип, инкярны алгъанлар Аллаhкъа ич бир зарар  бералмазлар. Олар ичюн элемли бир азап бар. 

178\. Инкяр эткенлер санмасынлар ки, озьлерине мухлет бермемемиз олар ичюн даа  хайырлыдыр. Оларгъа ялынъыз гунахларыны арттырувлары ичюн фырсат бермектемиз.  Олар ичюн алчалтыджы бир азап бар. 

179\. Аллаh му'минлерни (шу) булунгъан вазиетинъизде быракъаджакъ дегиль; сонъунда  писни темизден айыраджакъ. Бунынънен берабер, Аллаh сизге гъайбны да  бильдиреджек дегиль. Факъат Аллаh эльчилеринден тилегенини айырды этер. О алда,  Аллаhкъа ве пейгъамберлерине иман этинъ. Эгер иман этсенъиз, такъва саиби  олсанъыз, сиз ичюн де чокъ буюк бир эджир бар. 

*(Тефсирлерде бу аетнинъ: «Эй, Муhаммед\! Бизлерге кимлернинъ иман этип,  кимлернинъ этмегенини бильдир», деген кяфирлерге джевап олгъаны бильдириле).* 180\. Аллаhнынъ кереминден озьлерине бергенлерини (нафакъада) хасислик косьтергенлер,  санмасынлар ки, о озьлери ичюн хайырлыдыр; аксине, бу олар ичюн пек фенадыр.  Хасислик эткен шейлери де къыямет кунюнде боюнларына сарыладжакъ. Коклернинъ  ве ернинъ мирасы Аллаhнынъдыр. Аллаh бутюн япкъанларынъыздан хабердардыр. *(Аеттеки «мирас» келимеси тефсирлерде эсасен бойле анълатылгъан: Коклерде ве  ерде не бар исе, эписи Аллаhнынъ мулькюдир. Ондан файдалангъанлар эп Онынъ  мулькюни бир-биринден девир алмакъталар; о алда, Аллаhнынъ мулькюнде хасислик  япувлары не къадар янълыш\! Бир кунь эр кес оледжек ве малик олгъан шейлери  узериндеки мулькиетини гъайып этеджек; албуки, Аллаh бакъийдир, мульк кене  Онынъдыр).* 

181\. «Акъикъатен, Аллаh факъыр, биз исе зенгинмиз», дегенлернинъ сёзюни, ант олсун ки,  Аллаh эшиткендир. Оларнынъ (бу) дегенлерини акъсыз ерде пейгъамберлерни  ольдюрювлеринен бирликте язаджакъмыз ве дейджекмиз ки: Татынъыз о якъыджы  азапны\! 

*(Еудийлернинъ бу алчалтыджы ифаделерининъ, пейгъамберлерни ольдюрюв гунахы иле* 

*бир корюлюви, бир тарафтан, бу сёзлерни сёйлемекнинъ буюк гунах сайылгъаныны,  дигер тарафтан да, оларнынъ ильк гунахынынъ бундан ибарет олмагъаныны, даа эвель  де пейгъамберлернинъ джанларыны къыйгъанларыны косьтермектедир).* 

182\. Бу – дюньяда олгъанда, озь эллеринъизнен япкъанларынъызнынъ къаршылыгъыдыр.  Ёкъса, Аллаh къулларына зулум этмез. 

183\. «Догърусы, Аллаh бизге, (коктен энген) атешнинъ ашайджакъ (якъып къор этеджек)  бир къурбан кетирмегендже, ич бир пейгъамберге инанмамамызны эмир этти»,  дегенлерге бойле де: Сизге менден эвель муджизелернен, (айрыджа) дедигинъиз  (муджизе)нен нидже пейгъамберлер кельди. Эгер догъру инсанлар исенъиз, я оларны  ничюн ольдюрдинъиз? 

*(Базы тефсирлерде накъл этильген бир риваетке коре, Мединедеки еудийлернинъ  мусульман олмамакъ ичюн мана оларакъ илери сюрген бу алельхусус муджизе шарты  Аз. Исанынъ рисалетинен ортадан къалкъкъан).* 

184\. (Ресулым\!) Эгер сени яланджылыкъта къабаатласалар, (ятсырама); керчектен сенден  эвель ап-ачыкъ муджизелер, саифелер ве айдынлатыджы китап кетирген нидже  пейгъамберлер де яланджылыкъта къабаатландылар. 

185\. Эр бир джанлы олюмни татаджакъ. Ве, анджакъ, къыямет куню япкъанларынъызнынъ  къаршылыгъы сизге тамамынен бериледжек. Ким джеэннемден узакълаштырылып,  дженнетке къоюлса, о акъикъатен къуртулышкъа ириришкендир. Бу дюнья аяты исе,  алдатыджы менфааттан башкъа бир шей дегиль. 

186\. Ант олсун ки, малларынъыз ве джанларынъыз меселесинде имтиангъа  чекиледжексинъиз; сизден эвель озьлерине китап берильгенлерден ве мушриклерден  бир чокъ кедерли сёзлер эшитеджексинъиз. Эгер сабыр этсенъиз ве такъва  косьтерсенъиз, мытлакъа бу, (япыладжакъ) ишлернинъ энъ дегерлисидир. 

187\. Аллаh озьлерине китап берильгенлернден: «Оны мытлакъа инсанларгъа  анълатаджакъсынъыз, оны гизлемейджексинъиз», диерек сёз алгъан эди. Олар исе,  буны къулакъкъа алмадылар, оны аз бир уджретке денъиштилер. Япкъан алыш веришлери не къадар фена\! 

188\. Санма ки, япкъанларына севинген, япмагъанларынен макътанылмакъ истегенлер, эбет,  санма ки, олар азаптан къуртуладжакълар. Олар ичюн элем бериджи бир азап бар. 189\. Коклернинъ ве ернинъ укюмранлыгъы Аллаhнынъдыр. Аллаhнынъ эр шейге кучю етер. 190\. Коклернинъ ве ернинъ яратылувында, гедженен куньдюзнинъ бири-бири артындан  келип-кетювинде, акъылы еринде олгъанлар ичюн, акъикъатен ачыкъ ибретлер бар. 191\. Олар аякъта олгъанда, отургъанда, янбашлап яткъанда (эр вакъыт) Аллаhны анъарлар,  коклернинъ ве ернинъ яратылувы акъкъында терен-терен тюшюнирлер (ве бойле  дерлер:) Раббимиз\! Сен буны бошуна яратмадынъ. Сени тесбих этермиз. Бизни  джеэннем азабындан къорчала\!   
*(Аллаh Тааля 190-нджи аетте коклернинъ ве ернинъ яратылувынен гедже ве  куньдюзнинъ денъишювини, бир башкъа демекле, мекян ве заманнынъ иляхий къудретке  делялетини акъылы еринде олгъанларнынъ ибрет назарына быракъкъан ве, бойледже,  бизден барлыкънынъ акъикъий бильгисине къавушмагъа арекет этювимизни, айрыджа  бир ифаденен истегенден сонъ; 191-нджи аетте бу арекетни косьтергенлернинъ  Аллаhнынъ усьтюн къудретининъ ве акърансыз санатынынъ эсерлерини идрак* 

*этювлери нетиджесинде, Онъа терен бир сайгъынен ёнелювлерининъ къачынылмаз  олгъаныны ортагъа къоймакъта).* 

192\. Эй, Раббимиз\! Догърусы, сен кимни джеэннемге къойсанъ, артыкъ оны резиль  эткендирсинъ. залымларнынъ ич бир ярдымджылары ёкътыр. 

193\. Эй, Раббимиз\! Акъикъат шу ки, биз: «Раббинъизге инанынъыз\!», дие имангъа  чагъыргъан бир даветчини (Пейгъамберни, Къур'анны) эшиттик, аман иман эттик.  Артыкъ бизим гунахларымызны багъышла, феналыкъларымызны орьт, рухымызны  эйилернен берабер ал, эй, Раббимиз\! 

194\. Раббимиз\! Бизге пейгъамберлернинъ вастасынен ваде эткенлеринъни де икрам эт ве  къыямет кунюнде бизни резиль-русвай этме; шубесиз, сен ваденъден къайтмазсынъ\! 195\. Бунынъ узерине, Рабблери оларнынъ дуаларыны къабул этти. (Деди ки:) Мен эркек  олсун, къадын олсун \-ки, эп бир-биринъизденсинъиз- аранъыздан, чалышкъан ич бир  кимсенинъ япкъаныны бошуна чыкъармайджам. Олар ки, иджрет эттилер,  юртларындан чыкъарылдылар, меним ёлумда эзиетке огърадылар, дженклештилер ве  ольдюрильдилер; ант олсун, мен де оларнынъ феналыкъларыны орьтеджем ве оларны  алтларындан ирмакълар акъкъан дженнетлерге къояджам. Бу мукяфат Аллаh  тарафындандыр. Аллаh; къаршылыкънынъ гузели Онынъ къатындадыр. 

196\. Инкярджыларнынъ (ферах ичинде) дияр-дияр долашувы сакъын сени алдатмасын\! *(Базы му'минлернинъ мушриклерни кениш маддий имкянлар ичинде корювлери  себебинен: «Корьгенимизге бакъылса, Аллаhнынъ душманлары узур ичинде, биз исе,  сыкъынтыдамыз», деювлери, бу аетнинъ энгенине себеп оларакъ косьтерильген.  Эльбетте ки, бу ве онъа бенъзеген тенбиелернен Аз. Пейгъамбернинъ шахысында  бутюн му'минлерге сесленильмекте).* 

197\. Азачыкъ бир менфааттыр о. Сонъра оларнныъ бараджакъ ерлери джеэннемдир. О не  фена барыладжакъ ердир\! 

198\. Факъат Рабблерине къаршы келювден сакъынгъанлар ичюн Аллаh тарафындан бир  икрам оларакъ алтларындан ирмакълар акъкъан, эбедий оларакъ къаладжакъ  дженнетлери бардыр. Эйи инсанлар ичюн Аллаh къатындаки (ниметлер) даа  хайырлыдыр. 

199\. Эхл-и китаптан ойлелери бар ки, Аллаhкъа, эм сизге эндирильгенге, эм де озьлерине  эндирильгенге там бир самимиетликнен ве Аллаhкъа боюн эгерек, иман этерлер. Аллаhнынъ аетлерини аз бир парагъа сатмазлар. Иште, олар ичюн Рабблери къатында  эджирлери бар. Шубесиз, Аллаhнынъ эсабы чабиктир. 

200\. Эй, иман эткенлер\! Сабыр этинъ; (душман къаршысында) себат косьтеринъ; (джихад  ичюн) азырлыкълы ве ачыкъкозь олунъ ве Аллаhтан къоркъунъ ки, мувафакъиетке  ирише билирсинъиз. 

**4\. эн-НИСАА** 

Иджерттен сонъ, Мединеде назиль олгъан, 176 аеттир.   
«Нисаа» – къыдынлар демек. Бу суреде чокъча къдындан, джемиет ичинде къадынларнынъ 

укъукъий ве ичтимаий ери ве дегерлеринден сёз юрсетильгени ичюн, онъа «Нисаа» ады  берильген. 

Бисмиляаhирраhмаанирраhиим (Рахман ве рахим олгъан Аллаhнынъ адынен). 1\. Эй, инсанлар\! Сизни тек бир нефистен яраткъан ве ондан да чифтини яраткъан ве  экисинден бир чокъ эркеклер ве къадынлар тёретип яйгъан Раббинъизден сакъынынъ.  Адыны анъаракъ, бир-биринъизден истекте булунгъан Аллаhтан ве акъарабалыкъ  акъларына риаетсизлик этювден де сакъынынъ. Шубесиз, Аллаh сизинъ узеринъизден  козетиджидир. 

2\. Етимлерге малларыны беринъ. темизни пис олгъаннен денъишменъ, оларнынъ  малларыны кенди малларынъызгъа къатаракъ, (кенди малынъыз экен киби) еменъ;  чюнки бу, буюк бир гунахтыр. 

3\. Эгер (оларнен эвленген такъдиринъизде) етимлернинъ акъларына риает эталмамакътан  къоркъсанъыз, бегенгенинъиз (я да сизге элял олгъан) къадынларынъыздан экишер,  учер, дёртер алынъыз. Акъсызлыкъ япувдан къоркъсанъыз, бир дане алынъыз; я да саип  олгъан (джариелеринъиз)нен къанаатленинъиз. Бу, адалеттен айырылмаманъыз ичюн  энъ уйгъуныдыр. 

*(Яратылыштан кельген куньджюлик дуйгъусына рагъмен, аетнинъ эркеклерге бирден  зияде къадыннен эвленювге изин берюви эзельден берли \-даа зияде гъайры  муслимлердже- тенкъит ве итиразгъа мевзу олгъан. Анджакъ, Ислямнынъ бу изнини  дигер талиматы ве аятнынъ денъишиджи шартларына коре эльге алмакъ зарур.  Ислямгъа коре, зина кесен-кес арамдыр; шу алда зинагъа алып баргъан ёлларны кесмек  керек. Эркекнинъ кучьлю ве къабилиетли, къадыннынъ исе, зайыф ве исткесиз олувы я  да, догъурмагъаны алында, дженк ве башкъа себеплернен, эркеклернинъ азалувы ве  къадынларнынъ чокълашувы киби вазиетлерде, эркекнинъ бирден зияде къадыннен  эвленюви зарурий ола билир. Бойле вазиетлерде эркекнинъ бирден зияде къадыннен  эвленюви бир эмир дегиль, бир изиндир; экинджи ве учюнджи... къадын оладжакъ  ханым да бунъа меджбур дегиль. Айрыджа, бу изин къайдсыз, шартсыз олмайып,  адалет шартына багълы, бунъа риает эталмайджагъындан къоркъкъанларгъа бир  къадыннен къанаатленмелери эмир этильген. Бутюн бу къайдлар ве шартлар, гузель  тюшюнильген вакъытта, Ислямнынъ бу изнининъ вакъты иле денъишик шартларгъа  уюв нокътаи назарындан, энъ макъбул ёл олгъаны ачыкъча анълашыладжакъ).* 

4\. Къадынларгъа мехирлерини гонъюль ризасы иле (джумертче) беринъ; эгер гонъюль  хошлугъы иле о мехирнинъ бир къысмыны сизге багъышласалар, оны да афиетнен  ашанъ. 

5\. Аллаhнынъ кечинишинъизге дестек япкъан малларынъызны акъылы ирмегенлерге  (акъыл-балигъ олмагъанларгъа) берменъ; о малларнен оларны бесленъ, кийдиринъ ве  оларгъа гузель сёз сёйленъ. 

6\. Эвлилик чагъына кельгенге къадар етимлерни (козетип) денъенъ, эгер оларда акъылда  бир пишкинлешюв корьсенъиз, аман малларыны озьлерине беринъ. Буюйджеклер (де,  къайтарып аладжакълар,) дие о малларны исрафнен ве ашыкъып еменъ. Зенгин олгъан  (вели) иффетли олмагъа арекет этсин, ёкъсул олгъанда (итияджы ве эмегине) уйгъун  

оларакъ ашасын. Малларыны озьлерине берген вакътынъызда янларында шаат  булундырынъ. Эсап сорайджакъ оларакъ да, Аллаh кяфидир.

7\. Ана-бабанынъ ве акърабаларнынъ къалдыргъанларындан эркеклерге бир пай бар; ана бабанынъ ве акърабаларнынъ къалдыргъанларындан къадынларга да бир пай бар. Истер  азындан, истер чокъундан, белли бир иссе айырылгъандыр. 

8\. (Мирастан пайы олмагъан) акърабалар, етимлер ве ёксуллар мирас такъсиматында азыр  булунса, бундан оларны да рызыкъландырынъ ве оларгъа гузель сёз сёйленъ. *(Бу эки аеттен биринджиси джахилиет девири адетлерини йыкъаракъ, мирастан  къадыннынъ да пайы олгъаныны, Аллаhнынъ олар ичюн айыргъан бу пайнынъ  мытлакъа озьлерине берилюви кереклигини ифаде этмекте. Экинджи ает висе, Ислям  кетирген энъ кениш къардашлыкъ ве энъ инсаний таянышма анъламы ве ичтимаий  адалет принципи ичинде мираста пайы олмагъан \-нисбетен- узакъ акъараба, о  дживарда булунгъан факъыр-фукъареге де мирастан бир шейлер берилювини,  гонъюллерининъ алынувыны, эмексиз эльде этильген серветке нисбетен пейда  оладжакъ менфий дуйгъуларнынъ огю алынувыны эмир эмтекте).* 

9\. Аджиз, кучю етмез балалар къалдыргъан такъдирлеринде (аллары не олур) дие,  къоркъаджакълар (етимлерге акъсызлыкъ этювден) къоркъып титресинлер; Аллаhтан  сакъынсынлар ве догъру сёз сёйлесинлер. 

*(Етимлернинъ вели ве василери, оларгъа озь балаларына давранылувыны истегенлери  киби давранмалыдырлар; чюнки, озь балалары да бир кунь етим ве чаресиз къала  билирлер).* 

10\. Акъсызлыкънен етимлернинъ малларыны ашагъанлар, шубесиз, къарынларына  анджакъ атеш тыкъкъан олурлар; затен олар алевленген атешке киреджеклер. 11\. Аллаh сизге, балаларынъыз акъкъында, огъулгъа къыз пайынынъ эки къатыны (мирас  берювинъизни) эмир эте. (Балалар) экиден зияде къыз олса, олюнинъ    
къалдыргъанынынъ учьте экиси оларнынъдыр. Эгер ялынъыз бир къыз исе, ярысы  онынъдыр. Ольгеннинъ баласы бар исе, ана-бабасындан эр бирининъ мирастан алтыда  бир иссеси бар. Эгер баласы ёкъ да, ана-бабасы онъа варис олгъан исе, анасына учьте  бир (тюшер). Эгер ольгеннинъ къардашлары бар исе, анасына алтыда бир (тюшер.  Бутюн бу пайлар ольгеннинъ) япаджакъ васиетинден ве бордж одельген сонъдыр.  Бабаларынъыз ве огъулларынъыздан ангисининъ сизге файда нокътаи назардан даа  якъын олгъаныны билалмазсынъыз. Булар Аллаh тарафындан къоюлгъан фарзлардыр  (пайлардыр). Шубесиз, Аллаh илим ве икмет саибидир. 

*(Ислямнынъ мирас укъукъында пайлар иле мукеллефиетлер арасында мусавийлик ёлу  тутулгъан, даа чокъ арджлама япмакъ меджбуриетинде олгъанларгъа чокъ, даа аз арджалама вазиетинде олгъанларгъа аз иссе берильген. Ислям аиле укъукъуна коре,  эвленгенде мехир береджек, дюгюн масрафы япаджакъ – эркектир. Эвленгенден сонъ,  истер мухтадж олгъан якъын акърабасына ве истер чифти ве балаларына  бакъаджакъ, оларгъа ашайджакъ, киеджек, мескен киби энъ аз итияджларыны  теминлейджек – кене эркектир. Иште, бу себеплерден ки, эсас оларакъ мираста  эркеклернинъ пайы, къадынларнынъкинден эки къат зияде олгъан).* 

12\. Япаджакъ васиеттен ве борджтан сонъ, чифтлеринъизнинъ, эгер балалары олмаса,  къалдыргъанларынынъ ярысы сизинъдир. Балалары олса, къалдыргъанларынынъ  дёртте бири сизинъдир. Баланъыз олмаса, сизинъ де япаджакъ васиетинъизден ве  борджтан сонъ, къалдыргъанынъызнынъ дёртте бири оларнынъдыр  

(зевджелеринъизнинъдир). Баланъыз олса, къалдыргъанынъызнынъ секизде бири  оларнынъдыр. Эгер бир эркек ве къадыннынъ, ана-бабасы ве балалары олмагъаны алда, 

(келяле шеклинде) малы мирасчлыаргъа къалса ве бир огълан я да къыз къардашы олса,  эр бирине алтыда бири тюшер. Бундан зияде олсалар, учьте бирге ортакътырлар. (Бу  такъсимат) япыладжакъ васиеттен ве борджтан сонъ, кимсе зараргъа огъратылмадан  (япыладжакъ). Булар Аллаhтан сизге васиеттир. Аллаh эр шейни хакъкъы иле  билиджидир, халимдир. 

*(Келяли шеклинде, малны ян хысымларына къалгъан кимселернинъ пайларыны  анълаткъан къысымда кечкен огълан къардаш ве къыз къардаш – ана бир  къардашлардыр. Тувгъан къардашларнынъ вазиети суренинъ сонъунда*  

*анълатыладжакъ).* 

13\. Булар Аллаhнынъ (къойгъан) сынъырларыдыр. Ким Аллаhкъа ве Пейгъамберине итаат  этсе, Аллаh оны земининден ирмакълар акъкъан дженнетлерге къояджакъ; о ерде  даимий къалыджылардыр; иште, буюк къуртулыш будыр. 

14\. Ким Аллаhкъа ве Пейгъамберине къаршы исьян этсе ве сынъырларыны ашса, Аллаh  оны даимий къаладжакъ бир атешке сокъар ве онынъ ичюн алчалтыджы бир азап  бардыр. 

*(Укъукъ сиcтемалары – варислернинъ аладжакъ пайларында олгъаны киби, якъынлыкъ  ве узакълыкъ дереджелерине коре, акърабанынъ варис олып-олмагъаныны тайин этюв  меселесинде де, фаркълы къабул ве тадбикъларны менимсегенлер. Меселя, Ислямдан  башкъа базы системаларда ольгеннинъ балалары олса, ана-бабасы варис оламайлар.  Ислям мирас укъукъы пайларны дагъыткъанда, адиль мусавийлик эсасына риает  эткени киби, варислерни тайин эткенде де, якъынлыкъ дереджесинен берабер,  файданы козь огюне алгъан, дюнья ве ахирет аятында олюге файдасы токъунгъан ве  токъунаджакъ акърабаны мирастан махрум этмеген).* 

15\. Къадынларынъыздан фаишелик япкъанларгъа нисбетен аранъыздан дёрт шаат  кетиринъ. Эгер шаатлыкъ этселер, о къадынларны олюм алып кеткендже я да Аллаh  оларгъа бир ёл ачкъангъадже, эвлерде апс этинъ. 

16\. Аранъыздан фухуш япкъан эр эки тарафкъа джеза беринъ; эгер тёвбе этсе, услансалар,  артыкъ оларгъа джеза берип, эзиет этювден вазгечинъ; чюнки, Аллаh тёвбелерни чокъ  къабул этиджи ве чокъ мерхаметлидир. 

*(Бу эки ает фухуш денильген чиркин фииль иле багълыдыр. Тефсирджилернинъ чокъу  эр экиси де зина шеклиндеки фухушкъа аит олуп, биринджиси эвленгенлернинъ зинасы,  экинджиси исе, бекярларнынъ зинасы акъкъында ильк девирлерде тедбикъ этильген  джезаны анълатмакъта. Даа сонъра кельген ает (Нуур, 24/2) ве хадислернен Аз.  Пейгъамбернинъ тедбикълерине коре, бу аетлер несх этильген, бекярларнынъ зинасы  ичюн белли сайыда сопа, эвлилернинъ зинасы ичюн «реджм» джезасы тайин этильген.  Базы тефсирджелерге коре исе, аетлер несх этильмеген; яни укюмлери арекеттен  токътатылмагъан; бу аетлерден биринджиси къадынлар арасындаки севиджилик  фаишелигине, экинджи ает исе, эркеклер арасындаки ливата фаишелигине аит.  Буларнынъ джезасы аетлерде олгъаны кибидир. Къадыннен эркек арасындаки зина  фухушынынъ джезасы исе, Нуур суресиндеки аетте беян этильген).* 

17\. Аллаhнынъ къабул этеджеги тёвбе, анджакъ бильмейип феналыкъ япып да, сонъра тез  тёвбе эткенлернинъ тёвбесидир; иште, Аллаh буларнынъ тёвбесини къабул этер; Аллаh  эр шейни билиджидир, икмет саибидир.

18\. Ёкъса, феналыкъларны япып да, араларындан бирисине олюм келип чаткъанынен:  «Мен шимди тёвбе эттим», дегенлернен кяфир оларакъ ольгенлер ичюн (къабул  этиледжек) тёвбе ёкътыр. Олар ичюн аджджы бир азап азырлагъандырмыз. 

19\. Эй, иман эткенлер\! Къадынларгъа зорнен варис олувынъыз, сизге элял дегиль.  Ачыкътан-ачыкъ бир эдепсизлик япмагъандже, оларгъа бергенинъизнинъ бир  къысмыны эльге кечирювинъиз ичюн де къадынларны сыкъыштырманъ. Оларнен эйи  кечининъ. Эгер олардан хошланмасанъыз, (билинъ ки,) Аллаhнынъ акъкъынъызда чокъ  хайырлы япаджакъ бир шейинден де хошланмагъан ола билирсинъиз. 

*(Ислямдан эвель араплар къадынгъа чокъ фена муамеле этер, бу джумледен,  къаджасы ольген къадынны, онынъ мирас къалдыргъан малы киби къабул эте, къадын  истемсе биле, онынънен эвленмек я да оны башкъасына эвлендирмек акъкъына саип  олгъанларыны тюшюне, къадынны къулланаракъ, маддий менфаат корьмек ёлуна кире  эдилер. Ает бутюн бу акъсызлыкъларгъа сонъ берди, къадынгъа ляйыкъ олгъан  акъларны кетирди).* 

20\. Эгер бир къадынны ташлап да, ерине башкъа бир къадын алмакъ истесенъиз, олардан  бирине юклернен мехир берген олсанъыз дахи, ондан ич бир шейни кери алманъ. Сиз  ифтира этерек ве ачыкътан-ачыкъ гунах ишлеерек, оны кери алырсынъызмы? *(Ислямда эркек эвленеджек къадынгъа мехир адынен бир мал берир. Бунынъ микъдары  урф, адет ве тенъешине коре тайин этилир. Мехир къадыннынъ акъкъы, онынъ  хусусий малыдыр, пешин берильмеген олса, къоджасы айыргъанда я да ольген  вакътында къадынгъа дер’ал оденюви керек. Эркеклернинъ чешит ёллар ве ийлелернен  бу акъны къысмен я да тамамынен еювлери, бергенлерини зорлап къайтарып алувлары  диний тарафтан догъру дегиль).* 

21\. Вакъты иле сиз бир-биринъизнен ашыр-нешир олгъан ве олар сизден догъру бир  теминат алгъаны алда, оны насыл кери алырсынъыз. 

*(Бир къадыннен эвленип бирлешкен я да бирлешеджек бир къарарда берабер къалгъан  (хальвет олгъан) къоджа оны айыргъан такъдирде, мехирнинъ эписини одер. Аетте  «Бир-биринъизнен ашыр-нешир олгъан» денилерек, буларгъа ишарет этильмекте.  Бирлешюв ве хальвет олмадан айырылгъан алда исе, къадын мехирнинъ ярысына акълы  олур).* 

22\. Кечмиште олгъанлар бир янда, бабаларынъызнынъ эвленген къадынларынен  эвленменъ; чюнки бу бир аясызлыкътыр, игренч бир шейдир ве фена бир ёлдыр. *(Ислямдан эвель арапларнынъ огей аналарынен эвленюв шеклиндеки чиркин бир  адетини ортадан къалдыргъан бу аеттен сонъ, мусульманларнынъ башкъа  кимселернен эвеленювлерининъ джаиз олмагъаныны анълатмакъ узьре, бойле  буюрыла:)* 

23\. Аналарынъыз, къызларынъыз, къыз къардашларынъыз, алаларынъыз, тейзелеринъиз,  къардаш къызлары, къыз къардашнынъ къызлары, сизни эмизген аналарынъыз, сют  таталарынъыз, къадынларынъызнынъ аналары, озьлеринъизнен бирлешкен  чифтлеринъизден олуп, эвлеринъизде булунгъан огей къызларынъыз сизге арам  къылынды. Эгер оларнен (никяхланып да) даа бирлешмеген олсанъыз, къызларыны  алувынъызда сизге бир зарар ёкъ. Озюнъизден олгъан огъулларынъызнынъ  къадынлары ве эки къыз къардашны бирден алмакъ да сизге арам къылынды; анджакъ  кечкен кечмиштир. Аллаh чокъ багъышлайыджы ве мерхаметлидир. 

*(Аетнинъ «никяхланып да, бирлешмеген къадынларнынъ къызларынен эвленювинъизде* 

*зарар ёкъ» манасындаки къысмындан макъсат, анасы никяхлы олгъанда, онынъ  къызыны да алмакъ дегиль. Джаиз олгъаны – бир эркекнинъ никяхлап да, озюнен  бирлешмеден, айырылгъан къадыннынъ башкъасындан олгъан къызынен эвленмектир.  Аетте эвленильмеси кесен-кес оларакъ ясакълангъанлардан башкъа, акъарабанен  эвленмек базы шарт ве заруриетлер себебинен, джаиз къылынмакънен берабер,  хадислер акъараба олмагъанларнен эвленювни тевсие этелер).* 

24\. (Дженкте эсир оларакъ) саип олгъан джариелеринъиз истисна, эвли къадынлар да сизге  арам къылынды. Аллаhнынъ сизге эмири будыр. Булардан башкъасыны намуслы  олмакъ ве зина этмемек узьре, малларынъызнен (мехирлерини беререк) истеювинъиз  сизге элял этильди. Олардан файдаланувынъызгъа къаршылыкъ къарарлаштырылгъан  мехирлерни беринъ. Мехир кесильгенден сонъ, (бир микъдар эксильтюв ичюн)  къаршылыкълы анълашувынъызда сизге гунах ёкътыр. Шубесиз, Аллаh илим ве икмет  саибидир. 

*(Базы динлерде ве оларгъа таянгъан укъукъларда къадын озюнен эвленеджек эркекке  бермек узьре, мал (драхома – придание) эдинир; яни бу саеде эркеклернинъ озюне  рагъбет этювлерини теминлемеге арекет этер. Ислямда исе, къадын озь-озьлюгинден  дегерлидир. Онынъ малына дегиль, озюне рагъбет этилир. Буны символика этмек узьре  де, къадын дегиль онынънен эвленмек истеген эркек онъа бир шейлер берир ки, бунъа  мехир денильген).* 

25\. Аранъыздан иманлы урь къадынларнен эвленмеге кучю етмеген кимсе, эллеринъиз  алтында олгъан иманлы яш къызларынъыз (сайылгъан) джариелеринъизден алсын.  Аллаh сизинъ иманъызны даа яхшы бильмекте. Эп айны тамырдансынъыз (инсанлыкъ  нокътаи назарындан аранъызда фаркъ ёкътыр). Ойле исе, иффетли яшавлары, зина  этмемелери ве гизли дост да тутмамалары шарты ве саиплерининъ изнинен, оларны  (джариелерни) никяхлап алынъ, мехирлерини де керек мыкъдарда беринъ. Эвленгенден  сонъ, бир фаишелик япсалар, оларгъа урь къадынларнынъ джезасынынъ ярысы  (тадбикъ этилир). Бу, (джариенен эвленмек ичюн), аранъыздан гунахкъа тюшмектен  къоркъкъанлар ичюндир. Сабыр этивюнъиз исе, сиз ичюн даа хайырлыдыр. Аллаh чокъ  багъышлайыджы ве мерхаметлидир. 

*(Зина кесен-кес оларакъ арамдыр. Бир уджрет къаршылыгъында анълашаракъ,  кечиджи бир заман ичюн эвленмек динге коре догъру дегиль. Никяхсыз яшамакъ ве  дост тутмакъ да, зинанынъ башкъа чешитлеридир. Бир мусульманнынъ эвленмек  итияджына нисбетен япаджакъ шейи, имкяны олса, эвеля бир му'мин ве урь  къадыннен эвленмектир; мусульман олмагъан эхл-и китап къадынларынен эвленюви де  джаиздир. Сонъра, сырасынен му'мин джарие ве му'мин олмагъан джариенен эвленмек  келир. Джарие бир башкъасына аит олгъаны ичюн, онынънен эвленмекнинъ базы  сынъырлавлары бар; бу себепнен, джариенен эвленювде сабыр этип, имкяннынъ  догъувыны беклемек инсан ичюн даа хайырлыдыр. Аетнинъ джариелерге  «къызларынъыз» деген ве «бутюн инсанларнынъ бир тамырдан кельгенлерини, инсан  эвляды олгъанларыны» тюшюнерек, оларнынъ хор корюльмемесини, оларнен  эвленмектен чекинильмемесини истеген къысмы, Ислямнынъ инсангъа берген дегери  нокътаи назарындан, муим весикъалар маиетиндедир. Дженк эсирлери ичюн ялынъыз  альтернатив – къуллыкъ ве джариелик дегиль. Эсир, къул ве джарие статусына  кечирильген олса, бу такъдирде оларгъа япылгъан муамеле урь инсанларнынъкине  олдукъча якъын ве макъсаттаки хидаетке иришювлерини теминлер).*

26\. Аллаh сизге (бильмегенлеринъизни) анълатмакъ ве сизни, сизден эвельки (эйи)лернинъ  ёлларына къавуштырмакъ ве сизинъ гунахларынъызны багъышламакъ истей. Аллаh  хакъкъы иле билиджидир, екяне икмет саибидир. 

27\. Аллаh сизинъ тёвбенъизни къабул этмек истер; шехветлерине уйгъанлар (фена  арзуларынынъ эсири олгъанлар) исе, бус-бутюн ёлдан чыкъкъанынъызны истерлер. 28\. Аллаh сизден (юкюнъизни) азалтмакъ истер; чюнки, инсан зайыф яратылгъандыр. *(Бу алда диний теклифлер ве вазифелер бирер юк дегильдир; там аксине, инсанны  дюнья ве ахирет аятында чыкъымсызлыкъкъа тюшмектен, алтындан чыкъып  оламайджакъ я да озюне файда ерине зарар кетиреджек иш ве давранышларгъа  кирювден къорчалагъан, бойледже, юкюни енгиллеткен алыштырувлар, тертипер ве  догъру ёлны косьтерювлердир).* 

29\. Эй, иман эткенлер\! Къаршылыкълы ризагъа таянгъан тиджарет олувы алы истисна,  малларынъызны батыл (акъсыз ве арам ёллар)нен аранъызда (алып-беререк) ашаманъ.  Ве озюнъизни ольдюрменъ. Шубесиз, Аллаh сизни къорчалайджакътыр. 

30\. Ким душманлыкъ ве акъсызлыкънен буны (арам ашамакъны я да ольдюрмекни) япса,  (бильсин ки) оны атешке атаджакъмыз. Бу исе, Аллаhкъа чокъ къолайдыр. *(Къаршылыкълы ризагъа таянгъан мал-пара, эмек-уджрет ве бунъа бенъзеген  денъишювлер эм шахыслар, эм де олар тешкиль эткен топлум ичюн файдалыдыр; бу  себептен де, догърудыр. Разылыкъсыз ве акъсыз къазанчлар исе, кечиджи ферах ве  менфаатлар кетирмекнен берабер, артындан исьянлар, девирювлер ве фелякетлер  кетирир. Ает «башкъасынынъ малыны» демек ерине, «малларынъызны» демекнен  «миллий сервет» манасына якъындыр. Малий акъсызлыкъларнынъ кетирген  фелякетлеринден бири ве, бельки, энъ муими – къатльдир; акъсызлыкънен ве арам  ёлларнен сервет япмакъ – шахыс ве джемиет оларакъ, яваш-яваш олюмге бармакъ  демектир. Чюнки, шахсий интикъам дуйгъусы, шахсий ольдирювлерге ёл ачар экен,  ичтимаий сыныфлар арасында интикъам дуйгъусы да ичтимаий патлавларгъа ве  девирювлерге себеп олмакъта).* 

31\. Эгер ясакъландыгъынъыз буюк гунахлардан къачынсанъыз, сизинъ кучюк  гунахларынъызны орьтермиз ве сизни шерефли бир ерге къоярмыз. 

*(Инсанлар, яратылышларына коре, гунахтан къорчалангъан дегиллер, гунах ве къабаат  ишлемек къабилетлери де бар, фазилетлери де. Фазилетлери нефсаний арзуларына  нисбетен курешлеринден кельмекте. Къул элинден кельгенни япъканынен, Мевля уфакъ тюфек къусурларыны орьтеджек, юзьлемейджек).* 

32\. Аллаhнынъ сизни бир-биринъизден усьтюн къылгъан шейлерни (башкъасында олуп да,  сизде олмагъаны) асретликнен арзу этменъ. Эркеклернинъ де къазангъанларындан  насиплери бар, къадынларнынъ да къазангъанларындан насиплери бар. Аллаhтан  лютфини истенъ; шубесиз Аллаh эр шейни бильмектедир. 

*(Аллаh эр къулуна къабилиет ве чалышувына коре ниметлер, насиплер берген;  башкъасында олгъангъа козь тикмек, онынъ асретини чекерек, омюр кечирмек ерине,  эр кеснинъ озюндекисини корюви, онынъ къыйметини билюви ве истейджегини  Аллаhнынъ лютфинден истемеси керек).* 

33\. (Эркек ве къадындан) эр бири ичюн, ана, баба ве акърабанынъ къалдыргъанындан  (исселерини аладжакъ олгъан) варислер яптыкъ. Еминлеринъиз багълагъан кимселерге  де, пайларыны беринъ. Чюнки, Аллаh эр шейни корьмекте. 

*(«Еминлернинъ багълагъан кимселери» джахилие девринде адет олгъан бир чешит* 

*мукъавелели мирасчылар олуп, башкъа бир аетнен (Энфааль, 8/75) укми ортадан  къалдырылгъан. Бир башкъа анълайышкъа коре, булар – чифтлердир ве ает несх  этильмеген).* 

34\. Аллаhнынъ инсанлардан бир къысмыны дигерлерине нисбетен уьстюн къылыву  себебинен ве малларындан арджлама япкъанлары ичюн, эркеклер къадынларнынъ  ребери ве къорчалайыджыдыр. Онынъ ичюн салиха къадынлар итааткярдыр.  Аллаhнынъ озьлерини къорчалавына нисбетен гизлини (кимсе корьмесе де,  намусларыны) къорчалайыджылардыр. Баш къалдырувындан шубеленген  къадынларынъызгъа огют беринъ, оларны тёшеклерде янгъыз быракъынъыз ве  (буларнен ёлгъа кельмеселер) дёгюнъ. Эгер сизге итаат этселер, артыкъ оларнынъ  алейхине башкъа бир ёл къыдырманъ; чюнки, Аллаh юджедир, буюктир. 

*(Эркеклернинъ маддий ве маневий хусусиетлеринен икътисадий роллери оларнынъ аиле  башы олувларыны табиий япкъан. Аиле кучюк бир джемиеттир. Джемиет тертипнен  яшар. Тертип исе, бир реберни, бир идареджини зарурий таныр. Ислямда девлет  реберинден аиле реисине къадар эр идареджи иляхий талиматкъа коре арекет этмек,  ёнетмек меджбуриетиндедир; о алда, оларгъа итаат – бу талиматкъа итаат  демектир. Идаре этиджи я да этилиджи бу талиматтан тышкъа чыкъса,  итаатсызлыкъ этсе, джеза тедбикъ этилир. Бу ерде баас мевзусы олгъан зевдженинъ  итаатсызлыгъдыр. Чаре оларакъ эвеля огют бермек, сонъ тёшек айырмакъ ве даа  сонъра да, дёгмек тевсие этильген. Къур'анны бизге теблигъ эткен Аз. Пейгъамбер  (с.а.) ич бир вакъыт къадын дёгмегени киби, «Къадынны эшек дёгген киби дёгюп де,  куннинъ сонъунда оны къойнунъызгъа алып ятувынъыз оладжакъ шейми?», буюраракъ,  умметини тенбиелеген. Дёгмек джезасы къулланылгъан такъдирде, къадыннынъ  джаныны якъмайджакъ ве вуджудында из къалдырмайджакъ шекильде япылувы да  ифаде этильген. Шу алда таякъны Ислям кетирмеген, аксине оны енгиллетерек,  ортадан къалдырмагъа ёнельгендир. Айрыджа, къадынгъа да, къоджасындан  шикяетчи олувы алында, хакем ве акимге баш урмакъ, акъкъыны къыдырмакъ  имкяныны берген).* 

35\. Эгер къадын-къоджанынъ аралары бозулувындан къоркъсанъыз, эркекнинъ аилесинден  бир хакем ве къадыннынъ аилесинден бир хакем ёлланъ. Булар барыштырмакъ  истеселер, Аллаh араларыны булыр; шубесиз, Аллаh эр шейни билиджи, эр шейден  хабердар олуджыдыр. 

36\. Аллаhкъа ибадет этинъ ве Онъа ич бир шейни ортакъ къошманъ. Ана-бабагъа,  акърабагъа, етимлерге, ёкъсулларгъа, якъын комшугъа, узакъ къомшугъа, якъын  аркъадашкъа, ёлджугъа, эллеринъиз алтында олгъанларгъа (къул, джарие, хызметчи ве  оларгъа бенъзегенлерге) эйи давранынъ; Аллаh озюни бегенген ве даима макътанып  тургъан кимсени севмез. 

*(Аллаhкъа къул олмакънынъ шарты бойле бир ахлякъкъа саип олмакътыр; къаба-саба,  акъсыз, залым, хасис, эр кеске феналыкъ эткен ... кимселер ялынъыз базы ибадетлерни  япмакънен Аллаh къатында макъбул бир къул оламазлар).* 

37\. Булар – хасислик япкъан ве инсанларгъа да хасисликни тевсие эткен, Аллаhнынъ  оларгъа лютфинден бергенини гизлеген кимселердир. Биз кяфирлер ичюн алчалтыджы  бир азап азырладыкъ.

38\. Аллаhкъа ве ахирет кунюне инанмагъанлары алда, малларыны инсанларгъа косьтериш  ичюн сарф эткенлер де (ахиретте азапкъа огърарлар). Шейтан бир кимсеге аркъадаш  олса, не фена бир аркъадаштыр о\! 

39\. Аллаhкъа ве ахирет кунюне иман этип де, Аллаhнынъ оларгъа бергенлеринден (Онынъ  ёлунда) арджласалар эди, не олур эди санки\! Аллаh оларнынъ вазиетини хакъкъы иле  бильмекте. 

40\. Шубе ёкъ ки, Аллаh зерре къадар акъсызлыкъ этмез. (Къулнынъ япкъан иши, эгер бир  феналыкъ олса, онынъ джезасыны адалетле берир). Эйилик олса, оны къатлар (къат къат арттырыр), озюнден де буюк мукяфат берир. 

41\. Эр бир умметтен бир шаат кетирген ве сени де оларгъа шаат оларакъ косьтерген  вакътымызда аллары нидже оладжакъ\! 

*(Бутюн пейгъамберлер умметлерине айны иман эсасларыны кетирген ве теблигъ  эткенлер. Низам ве ахлякъ саасында исе \-принциплер денъишювнен берабер- медений ве  ичтимаий шартларгъа коре, шекиллер ве тедбикъатлар денъишмекте. Сонъки  пейгъамбер Муhаммед Мустафа (с.а.) инсанларнынъ илим ве медениетте энъ илери  девирлеринде оларгъа ребер оладжакъ энъ кямиль динни кетирген ве теблигъ эткен.  Пейгъамберлери кетирген иманны ве низамны денъиштирген я да инкяр эткенлер  ахиретте махкеме оладжакъ ве пейгъамберлери де, олар алейхине шаатлыкъ  этеджеклер. Хатему'ль-энбия (с.а.) исе, бутюн пейгъамберлернинъ лехинде шаатлыкъ  этерек, оларны тасдикъ эйлейджек.* 

*Бухарийнинъ риваетине коре, Ресулуллах (с.а.) сахаби Ибн Месуддан онъа Къур'ан  окъугъаныны истеген, онынъ: «О санъа эндирильгени алда, мен санъа*  

*окъуйджагъыммы?», дегени узерине: «Эбет, оны башкъасындан динълемек ошума  кете», буюргъан. Ибн Месуд бундан сонърасыны бойле анълата: «Нисаа суресини  окъудым. 41-нджи аетке (бу аетке) кельгенде, Ресулуллах (с.а.): «Шимдилик етер»,  деди, бир де бакътым ки, козьлеринден яшлар акъа).* 

42\. Куфюр ёлуна сапып, пейгъамберни динълемегенлер о куню ернинъ тюбюне  батырылмакъны истерлер ве Аллаhтан ич бир хаберни гизлеп оламазлар. 

43\. Эй, иман эткенлер\! Сиз саргъош олгъанда \-не сёйлегенинъзни бильгенге къадар джюнюп олгъанда- ёлджу олгъан истисна- гъусул эткенге къадар, намазгъа  якълашманъ. Эгер хаста олып я да бир ёлджулыкъ узеринде олсанъыз, я да сизден  биринъиз аякъ ёлдан кельсе, я да къадынларгъа токъунып да (бу вазиетлерде) сув  тапамасанъыз, о заман темиз бир топракънен тейеммум этинъ: юзьлеринъизге ве  эллеринъизге сюринъ. Шубесиз, Аллаh чокъ афу этиджи ве багъышлайыджыдыр. *(Абдест алмакъ ве гъусул япмакъ керек олгъан бир мусульман сув тапалмагъан  такъдирде, топракъ ве ер юзи джынсындан бир шейнен тейеммум этер. Тейеммум эм  абдест, эм де гъусул ерине кечер. Айрыджа, сувны къулланмагъа мани олгъан  хасталыкъ, къоркъу, сувнынъ узакъта олувы киби базы узюрли вазиетлерде де  тейеммумни джаиз япар).* 

44\. Озьлерине Китаптан насип берильгенлерге бакъсана\! Сапыкълыкъны сатын алалар ве  сизинъ де ёлдан чыкъманъызны истейлер. 

45\. Аллаh душманларынъызны сизден даа яхшы билир. Акъикъий бир дост оларакъ Аллаh  етерли. Бир ярдымджы оларакъ да, Аллаh кяфидир. 

46\. Еудийлерден бир къысмы келимелерни ерлеринден денъиштирирлер, тиллерини  майыштырыр, букерек ве динге уджюм этерек (Пейгъамберге къаршы): «Эшиттик ве 

къаршы кельдик», «Динъле, динълемез оладжакъ\!", "Рааинаа" дерлер. Эгер олар  «Эшиттик, итаат эттик, динъле ве бизни козет», деселер эди, шубесиз, олар ичюн даа  хайырлы ве даа догъру оладжакъ эди; факъат куфюрлери (акъикъатны къабул  этмеювлери) себебинен, Аллаh оларны лянетлегендир. Артыкъ пек аз инанырлар. *(Еудийлер Аллаhнынъ оларгъа ёллагъан китапнынъ келиме ве джумлелерининъ  ерлерини денъиштирген, маналарыны бозгъан, акъикъатларны ве бу арада Аз.  Пейгъамбернинъ келеджегини мужделеген къысымларны гизлеген, бозгъан ве инкяр  эткен эдилер. Ресулуллахнынъ заманында да ильк анда фена макъсатларыны белли  этмейджек сёзлер къулланаракъ, оны тахкъир ве кинлерини татмин этмек ёлуна  кирьген эдилер. Меселя, «Рааинаа» келимеси «Бизни козет» манасына келе, «айн»нынъ  кесиреси бираз узатылып сёйленсе, «Рааиинаа: бизим чобанымыз» манасыны бере.  Иште, бунъа бенъзеген сёз оюнларынен, акъылларына коре, Пейгъамберни акъаретлей  эдилер. Ает оларнынъ оюнларыны бозмакъта ве акъларында хайырлы оладжакъ ёлны  косьтермекте).* 

47\. Эй, эхл-и китап\! Биз бир такъым юзьлерни силип, тюм-тюз этерек, артларына  чевирмеден, яхут оларны джума эртеси адамлары киби лянетелемеден эвель  (давранаракъ), сизге кельгенлерни догъруламакъ узьре, эндиргенимизге (Китапкъа)  иман этинъ; Аллаhнынъ эмри мытлакъа ерине келеджек. 

*(Аеттеки «себт» – еудийлерге коре, мукъаддес олгъан джумаэртеси кунюдир.  Джумаэртеси адамлары – керекли олгъаны алда, джумаэртеси кунюне сайгъы  косьтермеген, бу ве бунъа ошагъан гунахларындан толайы, лянетленген базы  еудийлердир).* 

48\. Аллаh озюне ортакъ къошулувыны асла багъышламаз; бундан башкъасыны,  (гунахларны) истеген кимсеси ичюн багъышлар. Аллаhкъа ортакъ къошкъан кимсе  буюк бир гунах (иле) ифтира эткен олур. 

49\. Озьлерини темизге чыкъаргъанларгъа не дерсинъ\! Ёкъ, Аллаh тилегенини темизге  чыкъарыр ве ич кимсе къыл къадар акъсызлыкъ корьмез. 

50\. Бакъ, насыл да Аллаh узерине ялан уйдуралар; ачыкътан-ачыкъ бир гунах оларакъ бу  (оларгъа) етерли\! 

51\. Озьлерине Китаптан насип берильгенлерни корьмединъми? Путларгъа ве батылгъа  (танърыларгъа) иман этелер, сонъра да кяфирлер ичюн: «Булар Аллаhкъа иман  эткенлерден даа догъру ёлдадыр», демектелер\! 

*(Эхл-и китаптан Каа'б б. эль-Эшреф Мединеден Меккеге келе, мушриклерни Аз.  Пейгъамбер ве мусульманлар алейхине провакция япаракъ, берабер корюшмеге  чагъыра. Бу арада мушриклер: «Бизим динимиз хакъмы, ёкъса, Муhаммеднинъ диними,  ангимиз догъру ёлдамыз?», деп сорайлар ве: «Сиз догъру ёлдасынъыз», джевабыны  алалар. Юкъарыдаки ает бу адисе узерине назиль олгъан).* 

52\. Булар – Аллаhнынъ лянетлеген кимселеридир; Аллаh рахметинден узакълаштыргъан  (лянетли) кимеселерине акъикъий бир ярдымджы тапалмазсынъ. 

53\. Ёкъса, оларнынъ мульктен (укюмранлыкътан) бир насиплери бармы? Ойле олса эди,  инсанларгъа чегирдек филиси (къадар бир шей биле) бермез эдилер. 

54\. Ёкъса, олар Аллаhнынъ лютфинден берген шейлер ичюн инсанларга асед этелерми?  Ойле исе, Ибрахим союна Китапны ве икметни бердик ве оларгъа буюк бир  укюмранлыкъ бахш эттик.

55\. Олардан бир къысмы Ибрахимге инанды, кимиси де ондан юзь чевирди; (оларгъа)  къавурыджы бир атеш оларакъ джеэннем етерли. 

56\. Шубесиз, аетлеримизни инкяр эткенлерни, кунь келеджек, бир атешке сокъаджакъмыз;  оларнынъ терилери пишип, аджджы дуймаз алгъа кельгенинен, терилерини башкъа  терилернен денъиштирирмиз ки, аджджыны дуйсынлар\! Аллаh даима усьтюн ве  хакимдир. 

57\. Инанып, яхшы ишлер япкъанларны да, ичинде эбедиен къалмакъ узьре киреджек,  земининден ирмакълар акъкъан дженнетлерге сокъаджакъмыз. О ерде олар ичюн тер темиз чифтлер бар ве оларны къою (татлы) бир кольгеге къоярмыз. 

*(Бу ерге къадар маналарыны бердигимиз 13 ает мушрик, путперест, эхл-и китап...  кяфирлернинъ психологияларыны талиль этерек, давранышларынынъ себеблерини ве  акъибетлерини ачыкъ бир шекильде ортагъа къоя ве му'минлернинъ ибрет алувларыны  истей).* 

58\. Аллаh сизге, мытлакъа эманетлерни ляйыкъ олгъанларгъа берювинъизни ве инсанлар  арасында укюм эткен вакътынъызда, адалетнен укюм этювинъизни эмир эте. Аллаh  сизге не къадар гузель огютлер бермекте\! Шубесиз, Аллаh эр шейни эшитиджи, эр  шейни корюджидир. 

*(Аетнинъ эманет ве адалетке риает эмири эбедий ве муим бир дестюр олмакънен,  гузель бир назиль себеби бар: Аз. Пейгъамбер (с.а.) Меккени фетх эткенинен, Кябеге  бакъкъан Осман б. Талха къапыны килитлеген, Кябенинъ узерине чыкъкъан ве  анахтарны бермекни ред этерек: «Сенинъ пейгъамбер олгъанынъны бильсе эдим, оны  берир эдим», деген. Аз. Али анахтарны зорлап ондан ала, къапуны ача, Аз. Пейгъамбер  ичери кирип, эки рекят намаз къыла, чыкъкъанынен, эмджеси Аббас анахтарны ве  шерефли бир вазифе олгъан незаретчиликни озюне берилювини истей. Иште, бу  мунасебетнен юкъарыдаки ает назиль ола. Эфендимиз Аз. Алиге «анахтарны эски  вазифелиге бермесини ве ондан афу истемесини» эмир эте. Бу вакъиа Осман б.  Талханынъ да мусульман олувына себеп ола).* 

59\. Эй, иман эткенлер\! Аллаhкъа итаат этинъ. Пейгъамберге ве сизден олгъан улульэмирге  (идареджилерге) де итаат этинъ. Эгер бир хусуста анълашмазлыкъкъа тюшсенъиз \- Аллаhкъа ве ахиретке акъикъатен инансанъыз- оны Аллаhкъа ве Ресулгъа алып барынъ  (оларнынъ талиматына коре аль этинъ); бу, эм хайырлы, эм де нетидже нокътаи  назарындан даа гузель. 

60\. Санъа эндирильгенге ве сенден эвель эндирильгенлерге инангъанларыны илери  сюрьгенлерни корьмединъми? Тагъуткъа инанмамалары оларгъа эмир олунгъаны алда,  Тагъутнынъ огюнде муакемелешмек истейлер. Албуки, шейтан оларны темелли  саптырмакъ истей. 

*(Бундан эвельки ает мусульманларнынъ бильги ве укюм менбаларыны сыралагъан,  сонърадан «Китап, Суннет, Иджма ве Къыяс» шеклинде менбаларнынъ темелини  берген, анълашмазлыкъ чыкъса, аль этилювининъ, бу менбаларгъа баш уруларакъ,  аранылувыны эмир эткен эди. Бунъа бакъамадан, бир мунафыкънынъ душманына:*  

*«Ресулуллах ерине Каа'б б. эль-Эшрефке баш урайыкъ», деюви бу аетнинъ назиль  олмасына себеп олды, ает эр ерде ве эр заман орьнеги булунгъан мунафыкъларнынъ  юзь перделерини йырткъандыр.* 

*Тагъут \- Хакъны танымайып, акъылдан азгъан ве сапыкъ эр бир адамгъа ве кучьке  берильген аддыр. Шейтангъа да бу себептен таагъут денильген. Бу ве бундан сонъки* 

*беш аетнинъ юкъарыда зикр этильген назиль олув себеби бу келименинъ манасыны  анълатувда ярдымджы олур).* 

61\. Оларгъа: Аллаhнынъ эндиргенине (Китапкъа) ве Ресулгъа келинъ (оларгъа баш  урайыкъ), денильген вакъытта мунафыкъларнынъ сенден яхшыджа  

узакълашкъанларыны корерсинъ. 

62\. Эллеринен япкъанлары себебинден, башларына бир фелякет кельгенинен, аман биз  ялынъыз эйилик этмек ве узлаштырмакъ истедик, дие емин этерек. санъа насыл  келирлер\! 

63\. Олар, Аллаh къальплериндекини бильген кимселеридир; оларгъа итибар этме,  озьлерине огют бер ве оларгъа озьлери акъкъында тесирли сёз сёйле. 

64\. Биз эр бир пейгъамберни \-Аллаhнынъ изнинен- анджакъ озюне итаат этилюви ичюн  ёлладыкъ. Эгер олар озьлерине зулум эткен вакъытларында санъа кельселер де,  Аллаhтан багъышланмакъны тилеселер, Ресул да олар ичюн истигъфар этсе эди,  Аллаhны зиядесинен афу этиджи, имаеджи булур эдилер. 

65\. Ёкъ, Раббинъе ант олсун ки, араларында чыкъкъан анълашмазлыкъ хусусында сени  хаким эттик, сонъра да берген укминъден ичлеринде ич бир сыкъынты дуймайып,  (оны) там манасынен къабул этмегендже, иман этмезлер. 

*(Иман къуру бир сёзден ибарет дегиль; гонъюлден багъланмакъ, инанмакъ ве къабул  этмектир. Эм «Аллаh ве Ресулуна инандым» деп, эм де укюмлерине разы олмамакъ – типик мунафыкълыкъ аляметидир. «Шериат кескен пармакъ агъырмаз» денильген;*  

*агъырмаз, чюнки, му'миннинъ юрегинде о агърыны унуттыраджакъ къадар бир буюк  иман бардыр).* 

66\. Эгер оларгъа озюнъизни ольдюринъиз я да юртларынъыздан чыкъынъыз, дие эмир  эткен олса эдик, араларындан пек азы истисна, буны япмаз эдилер. Эгер озьлерине  берильген огютни ерине кетирселер эди, олар ичюн эм даа хайырлы, эм де  (иманларыны) даа пекиштириджи олур эди. 

67\. О вакъыт, эльбетте озьлерине нездимизден буюк мукяфат берир эдик. 68\. Ве оларны дос-догъру бир ёлгъа къавуштырыр эдик.   
*(Аз. Айшенинъ анълаткъанына коре, бириси Ресулуллахкъа келип, бойле деген эди: «Эй,  Алллаhнынъ Ресулы\! Сени озюмден, бала-чагъамдан даа зияде севем. Эвимде олгъанда  хатырлагъанымнен, сабыр эталмайым, аман келип сени корем. Меним ве сенинъ  оледжегимизни тюшюнгенимнен, анъладым ки, сен дженнетке кирьген вакътынъда,  пейгъамберлернен берабер, юдже макъамларгъа чыкъарыладжакъсынъ, мен исе,  дженнетке кирьсем биле, заныма коре, сени коралмайджам\!». Аз. Пейгъамбер бу  самимий кедерленювге джевап бермеген, беклеген. Шу ает назиль олды:)* 

69\. Ким Аллаhкъа ве Ресулына итаат этсе, иште, олар Аллаhнынъ озьлерине лютфлерде  булунгъан пейгъамберлер, сыддыкълар, шеитлер ве салих кишилернен берабердир.  Булар не гузель аркъадаштыр\! 

70\. Бу лютф Аллаhтандыр. Билиджи оларакъ Аллаh етерли. 

71\. Эй, иман эткенлер\! Тедбиринъизни алынъ; болюк-болюк дженкке чыкъынъ, яхут (керек  олгъанда) топтан дженклешинъ. 

*(Барышыкъ ичинде яшамакъ арзу этилир бир шей олмакънен берабер, тарих боюнджа  девамлы керчеклешкени корюльмеген. Узун теджрибелерден сонъ, сулх, аят ве тертип  истегенлернинъ анджакъ дженкке азыр олмакънен буны эльде эте биледжеклери* 

*анълашылгъан. «Азыр ол дженкке» эгер истер исенъ сульх-и салях", денильген. Ислям  динге уйгъун мудафаа ичюн ер юзюнден зулумны, баскъынджылыкъны ортадан  къалдырмакъ, акъикъий дин ве виджан урриетини темин этмек ичюн дженкке изин  берген, мусульманларны джихадгъа чагъыргъан. Мусульманларнынъ вазифеси – эр  вакъыт дженкке азыр олмакъ, факъат акълы себеп олмагъандже, оны япмамакъ,  азырлыкънен сулхны теминлемектир).* 

72\. Аранъызда базылары бар ки (джихад меселесинде) пек агъырдан къыбырдарлар. Эгер  сизге бир фелякет кельсе: «Аллаh манъа лютф этти де, оларнен берабер дегиль эдим»,  дер. 

*(Бу ерде «агъырдан къыбырдарлар" денильген кимселер чешит баанелернен дженкке  къатылмакъ истемеген, къатылгъанлары да мани олмагъа арекет эткен  мунафыкълардыр).* 

73\. Эгер Аллаhтан сизге бир лютф кельсе \-санки сизнен онынъ арасында (захирий) бир  достлукъ ёкъ киби- «Кешке оларнен берабер олса эдим де, мен де буюк бир  мувафакъиет къазансам эди\!», дер. 

74\. О алда, дюнья аятыны ахирет къаршылыгъында саткъанлар, Аллаh ёлунда  дженклешсинлер. Ким Аллаh ёлунда дженклешир де, ольдюрилир я да гъалип келир  исе, биз онъа якъында буюк бир мукяфат береджекмиз. 

75\. Сизге не олды да, Аллаh ёлунда ве: «Раббимиз\! Бизни, халкъы залым бу шеэрден  чыкъар, бизге тарафынъдан бир саип ёлла, бизге къатынъдан бир ярдымджы ёлла\!",  деген заваллы эркеклер, къадынлар ве балалар огърунда дженклешмейсинъиз\! *(Меккенинъ фетхинден эвель о ерде къалып, Мединеге кочалмагъан мусульманлар  залым, мушрик меккелилерден буюк эскенджелер корьген, джефалар чеккен ве  Аллаhкъа ялвараракъ, Ондан ярдымджы ёлланылмасыны тилеген эдилер. Ает бунъа  ишарет этмекнен берабер, дюньянынъ не еринде олса олсун, зулум ве акъсызлыкъкъа  огърагъан чаресизлерге мусульманларнынъ ярдым этювлерини ве керек олса, олар  огърунда дженклешювлерини истемекте).* 

76\. Иман эткенлер Аллаh ёлунда дженклеширлер, инанмагъанлар исе, тагъут (янълыш  давалар ве шейтан) ёлунда дженклеширлер. О алда шейтаннынъ достларына къаршы  дженклешинъ; шубе ёкъ ки, шейтаннынъ къургъан тертиби зайыфтыр. 

77\. Оларгъа эллеринъизни дженктен чекинъ, намазны къылынъ ве зекятны беринъ,  денильген кимселерни корьмединъми? Сонъра оларгъа дженк фарз къылынгъанынен,  араларындан бир топу аман Аллаhтан къоркъкъан киби, атта даа зияде бир къоркъунен,  инсанлардан къоркъмагъа башладылар да: «Раббимиз\! Дженкни бизге ничюн яздынъ\!  Бизни якъын бир вакъыткъа къадар кечиктирсенъ (даа бир муддет дженкни фарз  къылмасанъ) олмаз эдими?», дедилер. Оларгъа де ки: «Дюнья менфааты муим дегиль,  Аллаhтан коркъкъанлар ичюн ахирет даа хайырлыдыр ве сизге къыл къадар  акъсызлыкъ этильмез». 

78\. Не ерде олсанъыз олунъ, олюм сизге етишир; сарп ве сагълам къалелерде олсанъыз  биле\! Озьлерине бир яхшылыкъ токъунса «Бу Аллаhтан» дерлер; башларына бир  яманлыкъ кельгенде де, «Бу сенден», дерлер. «Эписи Аллаhтандыр», де. Бу адамларгъа  не ола ки, бир тюрлю лаф анъламайлар\! 

79\. Санъа кельген яхшылыкъ Аллаhтандыр. Башынъа кельген феналыкъ исе,  нефсинъдендир. Сени инсанларгъа эльчи ёлладыкъ; шаат оларакъ да Аллаh етерли. *(Бу эки ает бирликте дегерлендирильгенде, Ислямнынъ хайыр, шерр, къаза ве такъдир* 

*(къадер) мевзуларындаки инанч ве тюшюнджесине ышыкъ туткъаны корюлир.  Инсанлар умумиетле эльде эткен мувафакъителерни ве эйи нетиджелерни озьлерине  (я да инангъанлар Аллаhкъа) мал этерлер. Фелякет, яманлыкъ ве*  

*мувафакъиетсизликлерни юклемеге бирисини къыдырырлар; озьлерини къыйнамакъ ве  къабаатламакътан къачынырлар. Алубки, эр шейни яраткъан Аллаhтыр; эр шей  Онынъ такъдири ве къудрети иле бар олур. Анджакъ, Аллаh ич бир кимсе ичюн  догърудан-догъругъа фелякет ве яманлыкъкъа разылыкъ косьтермез; къул ишлеген эр  гунах, къабаат ве яманлыкъта шахсен озь ирадеси девреге кирер ве Аллаh къулны ойле  истегени ичюн, ирадесини о ёлда сарф эткени ичюн, ойле яратыр. Бу алда къул  кясиптир; хакъ этер, мурат этер, Аллаh халикътир; къулны ирадесине коре яратыр).* 

80\. Ким Ресулгъа итаат этсе, Аллаhкъа итаат эткен олур. юзь чевиргенге кельгенде, сени  оларнынъ башына бекчи ёлламадыкъ\! 

81\. «Баш усьтюне» дерлер, амма янынъдан айырылгъаннен, олардан бир къысмы сенинъ  дигенинъден башкъасыны гизлиден къурар. Аллаh да оларнынъ гизли къургъанларыны  язар. Сен оларгъа итибар этме ве Аллаhкъа таян; санъа векиль оларакъ Аллаh кяфидир. *(Инангъанлары алда, ойле корюнген мунафыкълар Ресулуллахнынъ узурында олгъанда,  о не айтса, къабул эте ве итааткяр корюне; узурындан чыкъып, озь башларына  къалгъанда, алельхусус, геджелери гизли планлар ве тузакълар азырлай эдилер).* 

82\. Аля Къур'ан узеринде кереги киби тюшюнмейджеклерми? Эгер о Аллаhтан башкъасы  тарафындан кельген олса эди, онда бир чокъ уйгъунсызлыкъ тапар эдилер. *(Къур'ан-ы Керим эм ифаде нокътаи назарындан, эм мана ве укюм нокътаи  назарындан, бир бутюнлик арз этмекте. Инсанларнынъ сёйлеген сёзлери, гузеллик ве  тертип нокътаи назарындан, даима бир чешит олмаз. Язгъаннынъ ве сёйлегеннинъ  ичинде олгъан вазиет ве шартларгъа коре денъишир. Къур'аннынъ ифаде ве услюби  исе, баштан сонъунадже мисальсиз бир гузеллик ве тертип ичиндедир. Бу сёзлер  къаврагъан мана, укюм ве хаберлер де, яратылышындан эбедиетке къадар аля эр  шейге мунасебетте олгъаны алда, там бир уйгъунлыкъ, бутюнлик, сихатлик ве уймакъ  истемекте. Ялынъыз буларны тюшюнмек ве тасдикъ этмек биле, Къур'ан-ы  Керимнинъ инсан эсери олмагъаныны, Аллаhтан кельгенини анъламакъ ичюн  етерлидир).* 

83\. Оларгъа ишанч я да къоркъугъа даир бир хабер кельгенинен, аман оны яярлар; албуки,  оны Ресулгъа я да араларында ребер кимселерге алып барсалар эди, оларнынъ  арасындан ишнинъ ич юзюни анълагъанлар онынъ не олгъаныны билир эдилер.  Аллаhнынъ сизге лютфи ве рахмети олмаса эди, пек азынъыз истисна, шейтангъа уйып  кетер эдинъиз. 

84\. Артыкъ Аллаh ёлунда дженклешюв. Сен озюнъден башкъасы (себеби иле) месуль  тутулмазсынъ. Му'минлерни де тешвикъ эт. Бельки, Аллаh кяфирлернинъ кучюни  эксильтир (кучьлеринен сизге зарар берювлерининъ огюни алыр). Аллаhнынъ кучю даа  четин ве джезасы даа шиддетлидир. 

85\. Ким яхшы бир ишке вастаджылыкъ япса, онынъ да о иштен бир насиби олур. Ким яман  бир ишке вастаджылыкъ япса, онынъ да ондан бир пайы олур. Аллаh эр шейнинъ  къаршылыгъыны бериджидир. 

*(Джемиет аяты бир чокъ алда вастаджылыкъны талап этер. Озюнден вастаджы  олувы истенильген кимсе неге вастаджы олгъанына дикъкъат этмеге меджбурдыр;* 